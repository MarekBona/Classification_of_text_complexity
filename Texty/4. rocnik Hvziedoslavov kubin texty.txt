TRESK. Opäť s nimi všetko zatriaslo. Dudley sa strhol. „Kde je to delo?!“ opýtal sa hlúpo. Za nimi sa ozval buchot a do miestnosti vpadol strýko Vernon. V rukách zvieral pušku. „Kto je tam?!“ zreval. „Varujem vás – som ozbrojený!“ Chvíľu bolo ticho. A potom... PRÁSK!!! Čosi vrazilo do dverí . Tam, kde boli doteraz dvere, stál obrovský chlap. Celú tvár mu zakrývala dlhá, strapatá štica vlasov, pochlpená brada , a z toho všetkého ako dva chrobáčiky vykúkali dve lesklé očká. Obor sa zhrbil. Schmatol dvere a bez problémov ich vsadil späť. Búrka vonku akoby trochu utíchla. Obor sa otočil a poobzeral sa na nich. „Šak mi niekto z vás urobí čaj? Terigám sa sem celú večnosť...“ Odpochodoval k pohovke, na ktorej sedel Dudley, od strachu celý zelený. „Uhni tučko“ povedal. Dudley zapišťal a utekal sa skryť za mamu . „Á , tu si Harry!“ zvolal obor. Harry sa zahľadel do hrôzostrašnej tváre a všimol si , že lesklé čierne chrobáčiky, ktoré mal obor namiesto očí, sa na neho usmievajú. „Keď som ťa videl naposledy, bol si celkom malý drobec.“ povedal obor. Z úst strýka Vernona sa vydral priškrtený pazvuk. „Žiadam vás , pane, aby ste odišli,“ riekol. „Vnikli ste sem neoprávnene!“ „Drž klapačku, pajác nafúkaný!“ uzemnil ho obor. Nahol sa ponad operadlo pohovky, vytrhol strýkovi Vernonovi pušku a šmaril ju do rohu miestnosti. Strýko vydal zvuk, podobný piskotu práve prišliapnutej myši. „Ozaj Harry,“ pokračoval obor a prestal si Dursleyovcov všímať ,“šecko najlepšie k narodkám. Dačo pre teba mám – asi som si na to sadol, no chutiť by mala aj tak.“ Z vnútorného vrecka čierneho zvrchníka vytiahol preliačenú škatuľu. Harry ju trasúcimi sa rukami otvoril. Vnútri bola veľká, lepkavá čokoládová torta a na nej zelenou cukrovou polevou napísané HARRYMU VŠETKO NAJLEPŠIE. Harry sa pozrel na obra. Chcel sa mu poďakovať , no slová sa mu akosi zasekli v hrdle a napokon z neho vyšlo len: “Kto ste?“ Obor sa uškrnul. „Fakt, veď som sa nepredstavil. Rubeus Hagrid. Správca Rokfortských lesov, lúk a hájov.“ Obrovskou rukou chytil Harryho ruku a začal mu ňou triasť. „Tak čo je s tým čajom?“ opýtal sa a pošúchal si dlane. „Ste hluchí, či čo?“ Zrazu si obor začal z vrecka vyberať tie najrozličnejšie veci: medenú kanvicu na vodu, stlačený balíček párkov, kovový ražeň, čajník, niekoľko obitých šálok a fľašku jantárovožltej tekutiny, z ktorej si skôr, ako sa pustil do prípravy čaju, vypil poriadny dúšok. Onedlho sa chatrčou rozliehal zvuk a vôňa syčiacich párkov. Kým obor varil, všetci mlčali. Keď dovaril, podal párky Harrymu, ktorý bol taký hladný, až mal pocit, akoby v živote nič lahodnejšie nejedol, pritom však po očku obra neustále sledoval. Keď to vyzeralo, že sa naozaj nik nemá k tomu, aby mu niečo vysvetlil, ozval sa: “Prepáčte, ale ja naozaj stále neviem , kto ste.“ Obor si odpil z čaju a utrel si ústa chrbtom ruky. „Hovor mi Hagrid,“ povedal, „ako každý. A môžeš mi tykať. Jako som hovoril, som správcom rokfortských lesov, lúk a hájov – veď o Rokforte vieš šecko.“ „Hm – nie, neviem,“ šepol Harry. Hagrid sa zatváril zhrozene. „Mrzí ma to,“ dodal rýchlo Harry. „Teba to mrzí?!“ zahrmel Hagrid a zízal na Dursleyovcov, z ktorých zostali pomaly už len tiene. „Ich by to malo mrzieť! Viem, že ti zhabali listy, no v živote by som neveril, že ti nepovedia o Rokforte! Ty si sa nigdy nepýtal, kde sa to tvoji rodičia všetko naučili?“ „Ale čo?“ spýtal sa Harry. „ŽE VRAJ ČO?!“ zahrmel Hagrid. „Tak moment!“ Vyskočil na rovné nohy. Akoby bola odrazu celá chatrč plná jeho hnevu. Dursleyovci sa krčili pri stene. „Chcete povedať,“ vrčal na nich, „že tento chalan – tento chalan! – nevie vôbec – ale VôBEC NIČ?!“ Harry mal pocit, že tentoraz to už trocha prehnal. Chodil predsa do školy a až tak zle sa zas neučil. „Náhodou niečo viem,“ ozval sa. „Viem napríklad počítať a tak.“ Hagrid len mávol rukou a povedal: „Myslel som o našom svete. O mojom svete. O svete tvojich rodičov.“ „O akom svete?“ Hagrid vyzeral, akoby mal už-už explodovať. „DURSLEY!“ zahučal. Strýko Vernon, hrozne bledý v tvári, čosi nezrozumiteľne drmolil. Hagrid vrhol na Harryho divý pohľad. „Musíš predsa vedieť, gdo boli tvoja mamka a tatko,“ povedal. „Že boli slávni. Že ty si slávny.“ „Čože? Moja – moja mama a otec boli slávni?“ „Ty nevieš – ty nevieš ...“ Hagrid si prehrabol prstami vlasiská a v nemom úžase civel na Harryho. „Ty nevieš, kto si?“ opýtal sa po chvíli. Strýkovi Vernonovi sa podarilo nájsť stratený hlas. „Dosť!“ zavelil. „Už aj prestaňte! Zakazujem vám, aby ste tomu chlapcovi povedali čo i len slovo!“ Aj odvážnejší muž ako strýko Vernon by sa veru roztriasol, keby naňho Hagrid pozrel takým zúrivým pohľadom. Keď prehovoril, z každučkej slabiky bolo cítiť obrovský hnev. „Vy ste mu nepovedali, čo bolo v liste, čo mu nechal Dumbledore? Bol som tu! Videl som, ako ho tam dával! A vy ste mu za celé tie roky nepovedali ani ň?“ „Čo mi mali povedať?“ spýtal sa Harry dychtivo „PRESTAŇTE! ZAKAZUJEM VÁM TO!“ jačal strýko Vernon, akoby ho z kože drali. Teta Petúnia od hrôzy vykríkla. „Dajte sa vypchať, obaja,“ povedal Hagrid. „Harry – ty si čarodejník.“ Chvíľu bolo ticho. Bolo počuť len burácanie mora a svišťanie vetra. „Čože som?“ nechápal Harry. „Čarodejník predsa,“ zopakoval Hagrid, „a budeš bohovsky dobrý čarodejník, namojdušu, len čo sa trocha zaučíš. Kto mal takú mamku a tatka, musí byť minimálne taký dobrý ako oni, no nie? Najvyšší čas, aby si si ten list prečítal.

****
Zase máme písať sloh. Napísať sloh, to nie je pre mňa problém. Ale tá téma! Vraj – Závisť medzi nami (Úvaha). Čo už len napíšem o závisti?! Triedna nám stručne vysvetlila: – Závidíte niečo svojim spolužiakom? Majú niečo, čo nemáte vy? Máte pocit, že niekto závidí vám? Čo sa dá proti závisti robiť? – Mám sa priznať, komu čo závidím? Mama vravieva, že závisť je zlá vlastnosť: – Človek, ktorý závidí, nikdy nie je spokojný. Stále sa mu zdá, že druhý má viac, a to ho zožiera, takže nemá z ničoho radosť. Otec na to hovorí: – Radšej nech ti závidia, ako by ťa mali ľutovať! – No tak si vyber. Poobzeral som sa po triede. Vpredu pri okne sedí Ivan. Čo mu tak môžem závidieť? Nový mobil, s ktorým sa každému chváli? Zato Martin v druhej lavici je veľmi obľúbený. Zabáva celú triedu a rozosmeje aj nášho prísneho riaditeľa a to už je čo povedať. Závidím mu zmysel pre humor. Jožovi, čo sedí predo mnou závidím jeho perfektné vlasy. Vždy si dá záležať, aby mal účes bez chyby. Ja keď vidím v zrkadle okolo mojej hlavy tie úbohé vyblednuté drôty – katastrofa! A k tomu ešte nos – ten mi určite nezávidí nikto. Majo mi raz povedal, že mám posledné číslo nosa a prvé číslo chobota. Ľahko sa mu smeje s tváričkou ako Ken. Baby naňho letia. Ale dlho s ním nevydržia, je s ním nuda. Aj mne sa páčia baby. Šibol som okom po Veronike. Ale tá si ma nevšíma. Chodí s Robom. To je celkom pohodový chalan. Nemá otca, žije len s mamou a bratom. Takže mu nemám čo závidieť – až na Veroniku. Paťa je celkom milá. Dala mi síce košom, keď som ju raz pozval na rande, ale aspoň sa o tom nedozvedela celá trieda. Lucka je super kamoška, vždy mi pomôže, keď sa potrebujem vykecať alebo odpísať úlohu. Páli jej to. Aj Ivete to páli, ale to je bifľoška. Na triedu kašle. A čo ja? Voľakedy sme sa kamarátili s Mirom a Gabom. Mal doma činky a veľa cvičil. Závidel som mu jeho vypracované svaly. Ja hrávam od detstva futbal, aj cvičím, ale naňho som nemal. Jeho otec býva často celé týždne preč, ale mama bola fajn. Usadila nás v kuchyni, niečím nás ponúkla a a potom sme sa rozprávali. Veľa sme sa spolu nasmiali. Gabo sa zmenil. Stretávali sme sa čoraz zriedkavejšie, prestal chodiť von. Keď som za ním zašiel, jeho mama vždy len ukázala hlavou k jeho izbe a pokrčila ramenami. Gaba som našiel vždy v rovnakej pozícii – sedel v izbe za počítačom a hral hry. Nevedel som ho dostať von. Nechápal som to. Vykašľal sa na mňa. Okrem počítača ho nič iné nezaujíma. Čudujem sa, že ešte dokáže prísť do školy. Aj teraz. Sedí v lavici a hľadí do prázdna. Nemám mu čo závidieť. Potom som si hľadal nových kamarátov. Doliezal som za Milošom a Lacom. Obdivoval som ich značkové oblečenie, v ktorom boli vždy nahodení. So všetkým si vedeli poradiť, na všetko mali názor. Jednoducho frajeri. Raz ma zobrali so sebou do partie za štadiónom, ale keď som uvidel ich zapáchajúci brloh so zvyškami cigariet, radšej som sa zdekoval. Nadával som si, aký som somár. Ako to, že som nikdy necítil cigaretový pach z ich oblečenia? U nás doma sa nefajčí. Pach cigaretového dymu zacítim na diaľku. Takých kamošov fakt nepotrebujem. Ešte šťastie, že som na futbale stretol Andreja. Trénovali sme spolu a postupne sme sa skamarátili. Je na neho spoľah, je s ním sranda a nikdy ma nepodrazil. Vo futbale na mňa nemá, ale nikdy mi talent nezávidel. Závidel som mu, že je jedináčik: – Ty sa máš, nikto ti nerozkazuje, nemusíš sa o nikoho starať, nik na teba nežaluje, nik ťa netlčie, robíš si, čo chceš. On na to: – Každý chce to, čo nemá. Ja by som tých pár buchnátov aj to žalovanie rád zniesol, len aby som nebol sám. Nemá súrodencov, nemá ani mamu. Žije len s otcom a babkou. Najčastejšie s babkou. Nemám mu čo závidieť – možno až na ich super auto, to je riadne žihadlo. Keď tak nad tým rozmýšľam, mať mladšiu sestru nie je až taká otrava. Vie ma rozosmiať a keď ju beriem zo škôlky, vždy ma vyobjíma a zahryzne mi do ucha. Ani už toľko nežaluje. Mať staršieho brata má tiež svoje výhody. Občas ma vezme so sebou tam, kde by ma naši samého nepustili. Aj naši sú v podstate fajn. Mnohokrát mi idú síce poriadne na nervy, hlavne mama. Keď si zabudnem desiatu, je schopná dostať hysterický záchvat. Otec je síce prísny, ale spravodlivý. Mohol som dopadnúť oveľa horšie... – Čo je s tebou, ešte si nezačal písať? – počul som nad sebou hlas triednej. – Už začínam, – chytil som pero do ruky a začal konečne písať prvé riadky slohu: – Neľutujem, že nemám to, čo majú ostatní. Skôr mi je ľúto, že ostatní nemajú to, čo mám ja.

*****
Za siedmacké vysvedčenie dostal Rišo dva darčeky. Prvým boli nové skejťácke tenisky. Už jeho jedenáste. Nikto z partie nemá ani polovicu, tým si bol istý. Vybral si super značku DC. Starožitné Adidasy dnes nosia už len vidiečania na okopávanie mrkvy. Druhý darček bol prekvapením. A to neveľmi príjemným. Rodičia Rišovi oznámili, že sa cez prázdniny budú sťahovať do nového domu a od septembra začne chodiť do novej, vraj lepšej školy. Rišo sa chvíľu odúval, no len aby sa nepovedalo, pretože mu to bolo jedno. Susedia ho tak či tak nezaujímali a spolužiaci boli buď nudní, alebo trápni. Jeho jediní naozajstní kamoši sú skejteri z jeho partie. V novom dome sa Rišovi pozdávala iba veľká terasa. Opálim sa tu bez toho, aby som vystrčil z domu čo len vyrážku na nose, povedal si. Fotky potom zavesím na svoj facebook, akože som bol trebárs na Malorke. Nemusia všetci vedieť, že som celý júl strávil sťahovaním sa do zapadákova. Zásobil sa litrovkou koly a megabalíkom sušienok, zapol notebook a vystavil sa slnečným lúčom. No nestihol si prečítať ani aktuálne statusy kamošov, keď zbadal, že ho z terasy susedného domu uprene pozoruje chlapec. Otočil sa mu chrbtom a keď sa po chvíli pozrel za seba, neznámy tam stál v nezmenenej polohe. Naštvane zaklapol notebook a vošiel do domu. – Čo sa deje, Riško, je ti horúco? – opýtala sa ho mama. – Čo na mňa stále čumí? Čo je retardovaný? – opýtal sa Rišo namiesto odpovede. – Riško! Ako môžeš tak hovoriť? – zhrozila sa mama. – Je to milý chlapec, volá sa Samko, je možno trochu pomalší, ale naozaj milý. Uvidíš sám, keď sa zoznámite. Aha, mama vie, o kom hovorím, už ho pozná, pomyslel si Rišo. Vraj trochu pomalší. Poznáme mamin slovník, v skutočnosti to znamená úplne dutý. Takže som trafil. – A kedy k nám príde na zoznamovaciu návštevu? – pustil sa do mamy. – Vie aj niečo iné ako civieť? Budem ho musieť kŕmiť lyžicou alebo dokonca aj prebaľovať? – Ale Riško, ako môžeš… – mame sa zlomil hlas, ale to už Rišo trucoval vo svojej izbe. Jeho hnev sa pomaly menil na smútok. Nechcel sa tak rozprávať s mamou, ale to ho núti vždy niečo, čo nevie ovládať. Zoznámeniu so susedom sa naozaj nevyhol, o pár dní k nim prišiel s rodičmi na návštevu. Kým sa dospelí rozprávali v obývačke, chlapci sedeli na terase. Rišo nevšímavo klepal do klávesnice a Samo hanblivo hľadel do zeme. – A..ako sa voláš? – po dlhej chvíli sa predsa len odhodlal prerušiť ticho Samo. – Trygve Emanuel, – odpovedal Rišo bez zaváhania, neodtrhnúc oči od notebooku. – Tryg.. a..ako? – Samo bol očividne zmätený. – Mamka mi povedala, že sa voláš inak. – Tak načo sa pýtaš, keď vieš? A čo mi neveríš? – odvrkol Rišo. – V..verím! – povedal Samo. – Ja sa volám Samko. Rišo sa rozhodol, že keď už má Sama na krku, aspoň sa na jeho účet trochu pobaví: – Samo, a chcel by si indiánske meno? Budeš sa volať Stupid Sam. – S..sťjúpid sem! P..poviem aj v škole, aby ma tak volali! – tešil sa Samo. – Mamka mi povedala, že budeš so mnou chodiť do triedy. S..super, však? Rišova chuť sa zabaviť bola razom fuč. – Čo si to povedal? – skríkol na Sama. – Neviem, kto ti natáral, že my dvaja by sme mali chodiť do jednej triedy, ale je to klamstvo, rozumieš? – Riško, tíško, prosím ťa, tíško, – pribehla na terasu Rišova mama. – Čo sa stalo? – Vy ste ma dali do školy pre retardov? – Rišovi od zlosti preskočil hlas. Mama sa pozrela najprv na rozzúreného syna, potom na Sama, ktorý sa tváril ako kôpka nešťastia a bolo jej jasné, čo sa stalo. – Riško, všetko je v poriadku, ver mi. Choď do svojej izby, odprevadíme návštevu a potom sa porozprávame. Rišo si po rozhovore s rodičmi vrazil do uší slúchadlá a pustil hudbu na maximum. Vraj najlepšia škola, zúril. Do googlu naťukal: Integrovaná trieda. Takže, je to trieda, do ktorej chodia mentálne aj telesne postihnuté deti spolu so zdravými. Pre postihnutých to znamená získať šancu lepšie fungovať v spoločnosti a pre zdravých príležitosť naučiť sa tolerancii. Super. Takže on, ktorému psychologička povedala, že má vysoko nadpriemerné IQ, sa bude v tej skvelej škole každý deň pozerať na retardovaného Sama, ktorému nepomôže, ani keby bol integrovaný so samými Einsteinmi. Vedel, že rodičia sa zase večer o ňom budú zhovárať, mysliac si, že spí. Budú hovoriť, že je veľmi citlivý a musia s ním mať trpezlivosť. Všetci prežívajú ťažké obdobie. A mama bude nakoniec ako vždy plakať a vravieť: – Keby si aspoň stále nekupoval tie skejťácke tenisky… – Nech si plače, myslel si Rišo. Za takúto zradu ju určite ľutovať nebudem. O niekoľko dní prišla mama za Rišom, vraj ho Samko prosí, či by nevyšiel na chvíľu von. Rišo neveril vlastným ušiam. Taká drzosť. V prvej chvíli chcel odpovedať, že ani keby ho Samo prosil na kolenách. No vzápätí si povedal, že pôjde a vysvetlí mu to sám tak, že aj Samo s IQ vypchatej žaby pochopí, že si nepraje, aby ho ešte niekedy obťažoval. – Dobre, idem za ním, – povedal prekvapenej mame a pobral sa hneď von. – S..som ti niečo vyrobil, ešte to nie je celkom hotové, ale chcel by som vedieť, čo mám ešte zlepšiť, aby sa ti to p..páčilo, – sypal zo seba Samo rýchlo, lebo sa bál, že stratí odvahu. – N..emusíš ísť ďaleko, mám to tu, v ocinovej garáži, len otvorím dvere, ani d..dnu ísť nemusíš. Čo mi, prepánajána, taký tĺk môže dať? nechápal Rišo. Samova nečakane dlhá reč ho tak prekvapila, že začal byť zvedavý. Len sa rýchlo pozrie a potom mu povie, nech ho už nikdy neotravuje a nech sa neopováži v škole priznať, že ho pozná. – No tak poďme, ty génius, pozrieme sa na to tvoje čudo, – povedal povýšene. Samo od veľkej radosti očervenel a slávnostne otvoril dvere. V strede garáže stál obyčajný bicykel. Teda, nie celkom obyčajný, lebo o rám zadného kolesa bol zložitým drôteným mechanizmom pripojený vozík s veľkými gumenými kolesami. Na vozíku trónilo ďalšími kilometrami drôtu pripevnené staré čalúnené kreslo s opierkami na ruky. – No, ako sa ti páči? V..vyrobil som to celkom sám, – predvádzal Samo svoje dielo, sčasti hanblivo, sčasti pyšne. – Vieš, m..myslel som, že by si si sadol do kresla a ja by som ťa odviezol na také miesta, kde sa auto tvojho ocina nedostane. Do lesa a tak. M..mám silné nohy, utiahnem ťa. Mohli by sme sa tam h..hrať na indiánov, mám o nich knižku… Rišo užasnuto počúval. Takú drzosť si voči nemu ešte nikto nikdy nedovolil. Chcel Samovi vynadať, no bol v takom šoku, že sa nezmohol na slovo, iba neveriacky počúval, ako ospevuje svoj vynález. Prstami pevne zovrel rámy kolies svojho invalidného vozíka tak, až mu obeleli hánky a zrak mu padol na nohy obuté v skvelých teniskách, bezvládne položené na opierke vozíka. V hlave mal chaos. Od havárie sa k nemu každý správa ako k baleniu vajec, len aby sa ho, nebodaj, niečím nedotkli, len aby mu vo všetkom ulahodili. Jeho facebookoví skejťácki kamoši ho nikdy nevideli a netušia, že na skejte nikdy nestál a ani nebude. A tento nešťastník si dovoľuje tváriť sa, že je všetko tak, ako má byť, že vozík je normálka a takto si môžu užiť kopec srandy. Naozaj neuveriteľné. Samo dokončil svoju prednášku a s rozžiarenými očami čakal, čo na to Rišo povie. Rišo ešte chvíľu počkal, kým si bol istý, že zúrivá zlosť, ktorá ho ovládla pri prvom pohľade na Samov dopravný prostriedok, sa zmenila na smútok zmiešaný s pobavením. – Ok, Samo, – povedal nakoniec. – Nie je to zlý nápad. Len ešte musíš prirobiť bezpečnostný pás, aby si ma v zákrute neprevrátil.

****
To je ale deň! Je štvrtok a Miškovi sa od rána nedarí. Začalo sa to tým, že si na telocviku zabudol tenisky, potom nemal úlohu zo slovenčiny a napokon dostal guľu z matiky. Za odpoveď pri tabuli. A to si myslel, že tú rovnicu zvládne ľavou zadnou. Akoby toho ešte stále nebolo dosť, na obede doňho drgol spolužiak a oblial ho polievkou. Našťastie už nebola horúca. Kuchárka pri jej dochucovaní nešetrila červenou paprikou. Takže Miško má teraz na bielom tričku mapu neznámeho svetadielu smrdiaceho kapustou. Nečudo, že sa mu ani domov nechce, a tak sa snaží čo najviac oddialiť stretnutie s mamou a otcom. Rozhodne sa, že pôjde do neďalekého lesa nad sídliskom a tam si chvíľu posedí pri ohnisku, kde si s rodičmi a sestrou cez víkend opekali slaninku a špekáčiky. Ako mu len vtedy bolo dobre! Teraz sa cíti úplne nanič. Sadne si k ohnisku a pozoruje lesných mravcov. Ako veľmi sa snažia! Na maličkých telách nosia aj niekoľkonásobne väčšie slamky alebo uhynuté chrobáky, ako sú oni. Tak rád by sa stal jedným z nich a unikol tomu, čo ho doma čaká. Jeho mravčí otec by mu určite nevyčítal blbú päťku z matiky ani poznámku z telocviku. Každý večer by si spolu vyšli na steblo trávy a pozerali sa na hviezdy a mesiac. Potom by sa vrátili do izbičky v mravenisku a spokojne zaspali. Ách, to by bol život! Nemusel by chodiť do školy, učiť sa matiku a donekonečna preskakovať drevenú kozu na telocviku... Len čo si na to Miško spomenul, stalo sa. Sedel na odpadnutom liste vedľa ohniska. Jeho taška vyzerala ako najvyšší mrakodrap v Amerike. Do dierky na remeni sa zmestil celý, ako do veľkej brány domu. Ešte v nej mohol aj ruky rozpažiť. – Ľavá dva, ľavá dva, ľavá dva, ľavá dva, ľavá..., – začul odrazu veliaci hlas z vysokej, od slnka vyschnutej trávy. Kto to len môže byť? V tej chvíli pred ním zastala čata mravcov v červeno-bielych pásikovaných trenírkach. Zvedavo si ho obzerali. – Chiú, chiú, chiú, aký smiešny chrobák! A čo to má na hlave? Jéééééj, on je celý oblečený! Od hlavy až pod zem, pardón, po zem! Vyzerá ako tie smiešne postavičky, ktoré sme videli v lese. Lenže je od nich asi miliónkrát menší, chiú, chiú, chiú,– šepkali si medzi sebou mravce a potom sa smiali do popuku. Miško sa mravcov najskôr aj trochu zľakol, ale po chvíľke sa osmelil. – Nie som chrobák, som človek. Vlastne ešte malý človek. Volám sa Mišo, – povedal. – Jééééj, člo-vek. Chiú, chiú, chiú...Mišo... Každé člo sa vekom stáva člove-kom. A ty si sa teraz stal Mišom Minimišom, – zabásnil mravec s dlhou bielou bradou a hneď sa predstavil. – Volám sa Cevarm Platinius a som najväčší básnik a filozof mravcov v tamtom mravenisku, – povedal dôležitým hlasom a ukázal na mravenisko. Miškovi sa pri pohľade na hmýriace sa mravenisko zatočila miniatúrna hlava. Na jeho vrchol polezie pri svojej mravčej výške, či skôr nížke celý týždeň. Čo týždeň, možno aj mesiac! – A u mravcov je to iné? Vekom sa nestáva mravec mrave-kom, vlastne mravecom? – opýtal sa Miško najväčšieho básnika a filozofa mraveniska. – Mravecom? Hm, vidieť Minimišo, že slovenčina nie je tvojou silnou stránkou, máš problémy so skloňovaním. V prepočte na ľudské mierky každý z nás žije dva roky, kráľovná osem. Za toto – u vás pomerne krátke obdobie – my stihneme prežiť životy naplnené prácou, radosťou, láskou aj... – Cevarm Platinius nedopovedal. Prerušil ho naliehavý krik mravca – strážnika stojaceho na vysokom kývajúcom sa steble trávy. – Nepriateľ! Nepriateľ na obzore! Rúti sa sem nenásytný Mravenčiar! Zachráň sa, kto môžeš! Pokiaľ možno, tak organizovane! V tej chvíli sa mravce rozutekali na všetky strany. Miško zostal bezradne stáť na mieste. Aj múdry Cevarm Platinius zmizol v tráve ako vzduch. Pohľadom zachytil len kúsok jeho letiacej brady. – Nestoj, utekaj, zahynieš! – začul odrazu za sebou hlas. Potom ho čiesi ruky alebo nohy posotili dopredu. To Miškovi zachránilo život, lebo už nad sebou začul fučanie mravenčiarovej veľkej mľaskajúcej papule. Pripomenulo mu to zvuk vysávača, do ktorého sa dostane voda alebo mokrá ponožka. Neznášal ten zvuk. Neznášal vysávanie, ale v tejto chvíli by radšej povysával aj byty svojich susedov, len aby ho mravenčiar neprehltol ako jednohubku! Keď sa zastavil, stál aj so svojím záchrancom pred mravčou dierkou na samom začiatku vysokého mraveniska. – Vydýchni si, člo-vek, už je dobre, mravenčiara odohnal štekot psa. Ako sa vlastne voláš? Ja som Mik a toto je moja rodina. Moja žena Ika a deti Malý Mik a Malý Ik, – predstavil svojich blízkych mravec Mik. – Volám sa Mišo a som štvrták. Chodím do školy na neďalekom sídlisku, tu za kopcom, vlastne...teraz je v nedohľadne... Miško pri posledných vetách zosmutnel. Mravec Mik sa začal veľmi smiať. Tak sa smial, až sa váľal po vysušenej zemi. – Chi-chi-cha-cha-chi-chi, cha-cha, vraj neďalekej školy!!! Veď tá tvoja škola je na samom konci sveta! Keby som k nej chcel dôjsť, nestačili by mi dva mravčie životy, – smial sa Mik. Do reči mu skočila jeho žena Ika. – Aby si rozumel. Pred rokmi sa u nás zastavil najväčší mravčí cestovateľ Rik-Tourik z veľkého cestovateľského rodu mravcov. Na výpravu z tvojej školy sa podujal ešte jeho dedo. Po jeho smrti pokračoval jeho otec, no a napokon po jeho skone sa k nám dostal až Rik-Tourik. Trvalo to niekoľko vašich rokov, – vysvetlila mravčica Ika. – To znamená, že ja nemám žiadnu šancu dostať sa k škole? – opýtal sa smutným hlasom Miško. – Je nám to ľúto. Zahynul by si od vyčerpanie niekde v tretine svojej cesty, – povedal Mik. Miškovi napadlo, že už nikdy neuvidí svojich rodičov, sestru, psa Bobyho ani spolužiakov. Od smútku mu až zovrelo srdce. – Mama, mamička, tato, – pošepol rozochveným hlasom. Mravčica Ika si chlapca pritúlila k sebe. – Neboj sa, Miško. Odteraz patríš k našej rodine a my si ťa nedáme. Nikdy ťa neopustíme. Budeme sa o teba starať, ako najlepšie vieme, – pošepla minichlapcovi do uška a pobozkala ho na líčko. Miškovi sa po jej slovách trochu uľavilo. Dlho do noci však nemohol zaspať na postieľke vystlanej voňavým machom, pretože myslel na svojich blízkych, ktorých už nikdy neuvidí. Ráno Miška zobudil svieži hlas Mika. – Vstávaj, Miško, už je čas! Ideme loviť vošky! Musíme ich prekvapiť, aby nemali šancu utiecť, – hnal ho z postele Mik. Vošky? Bŕŕŕ, vošky..., pomyslel si Miško a ospalo vstal z postele. Pred ním už stála nastúpená a do ružova vyspatá čata mravčej rodiny. Každý z nich držal dve spojené paličky s natiahnutou sieťkou z pavučinky, do ktorej budú loviť vošky. Takú istú dostal aj Miško. Mravce prešli kus lesa, až napokon zastali pred spráchniveným pňom. – Ohohohó, – potešil sa mravčí otec Mik. – Tu bude vošiek na celú zimu! Do pňa vojdeme spolu po tráve a vo vnútri pňa sa rozdelíme, – riadil rodinu. Mravce vyliezli na steblá trávy, aby sa dostali čím skôr do pňa. Miško sa snažil, ako najviac vedel, ale tenisky sa mu na tráve pokropenej rannou rosou tak šmýkali, že neustále padal zo stebla na zadok. Spomenul si, ako ich s mamou kupoval. V reklamnom letáčiku mali napísané, že sú s protišmykovou podrážkou. Veľký jarný teniskový hit! A teraz? Škoda, že ich neskúšali na mokrom steble trávy, pomyslel si, keď piatykrát dopadol na zem ako vrece zemiakov. – Chyť sa ma, ja ti pomôžem, – začul odrazu za sebou priateľský hlas. Keď sa otočil, zistil, že je to Malý Ik. – Ako mi ty chceš pomôcť, veď ja vážim oveľa viac ako ty, ešte ťa zadlávim, – povedal Miško. – Len sa neboj a pevne sa chyť! – prikázal Malý Ik. Chlapec sa chytil mravca okolo pása a ten ho silou traktora vytiahol na vrchol stebla. Odtiaľ zoskočili rovno do spráchniveného pňa stromu ako do mäkučkej perinky. Už ich tam čakala celá rodinka mravcov. – K lovu sa pripraviť! Teraz! – zavelil mravčí otec Mik a malú kopiju zapichol do steny pňa. Keď ju odlúpol, spadli mu rovno do sieťky dve vošky. Miško to skúsil tiež a bol úspešný. Lov na vošky ho začal baviť viac ako futbal. Sieťka z pavučiny sa mu pekne plnila voškami, keď odrazu začalo pršať. Najskôr padali malé kvapky, potom čoraz väčšie, až sa voda z oblohy liala ako z krhlice. Keďže z pňa stromu nemala kam vytekať, jazierko bolo čoraz väčšie a Miško s mravcami sa začali topiť. – Pomóóóc, – kričal Malý Ik a zúfalo hádzal rukami a nohami na všetky strany. Tatko mravec mu chcel pomôcť, ale ani on sám nevedel plávať, a tak mal čo robiť, aby sa udržal na hladine. Mamka Mravcová bola, našťastie, pri stene pňa, a tak sa ho pevne držala a kričala: – Tatko Ik, tatko Ik, zachráň naše deti, lebo sa utopia! Miško vedel, že prišla jeho chvíľa. V plávaní je najlepší z celej triedy, a tak nezaváhal ani na okamih a začal plávať kraulom k Malému Mikovi a Malému Ikovi. Prišiel k nim práve včas. Slabší Mik už strácal silu a potápal sa pod vodu, keď ho vytiahol na hladinu. Potom pomohol aj Ikovi a jeho tatovi. Mravce sa ho pevne chytili, a tak doplávali k stene pňa, kde na nich netrpezlivo čakala mama. Úžasná rodinka sa pritúlila k sebe, a kým sa Miško trochu predýchal, vystrašilo ich neznáme zviera. Jašterica, ktorá Miškovi v súčasnej veľkosti, či vlastne malosti, pripomenula príšeru z katastrofického filmu. Už-už sa naťahovala slizkým jazykom po minichlapcovi, keď začul vrčanie pripomínajúce motorovú pílu. – Vŕŕŕŕŕ, vŕŕŕ, vŕŕŕ, vŕŕŕ, – rozliehalo sa v pni ako vo veľkej jaskyni. Jašterica sa zľakla a vytiahla hlavu z pňa. – Vŕŕŕ, vŕŕŕ, – ozvalo sa ešte raz a pred mravčou rodinkou stál červotoč Vrto. Bol celý od práchnivejúcich pilín. – Idem v pravú chvíľu! Opustil som svoju vílu a nakopol starú pílu. Keby som sa zdržal čo len chvíľu, už by ste nemali žiadnu silu... – Nože prestaň básniť, Vrto, a pomôž nám! – poprosil červotoča tatko mravec Ik. – Za mnou, rodina, vyslobodiť vás je pre mňa malina! Už sa blíži tá príšera, musíme zmiznúť do šera, – zarýmoval opäť Vrto a prvý vbehol do svojej čerstvo vyvŕtanej chodbičky v pni. Miško sa len s námahou dostal do úzkeho otvoru, na hlave zacítil jazyk jašterice. Všetko však napokon dopadlo dobre a po niekoľkých tmavých chodbách v pni sa mravce a minichlapec dostali na čerstvý vzduch. Vonku svietilo slniečko a po nebeskom kúpeli vysušovalo trávu, stromy a kríky. Miško a mravce síce nemali ani jedinú vošku v sieťkach, ale boli radi, že si zachránili životy. Cestou k mravenisku sa minichlapec potešil, že našiel spadnutú omrvinku z chleba, ktorú asi stratil turista. Rozdelí si ju na viac dní, aby nebol hladný a... prežil. Aj tak si nevedel predstaviť, ako by jedol vošky. Naozaj nepríjemná predstava. Večer už bol Miško tak veľmi unavený, že nemohol zaspať. Myslel na svojich rodičov a bolo mu veľmi smutno. Tak veľmi sa chcel vrátiť domov a povedať im, že ich má rád! Možno by mu odpustili aj tú päťku z matiky, veď sa občas stane, že nám niečo nevyjde tak, ako sme si predstavovali. Dôležité je postaviť sa problému a neutekať pred ním, hoci aj do mraveniska. Ten, kto raz začne utekať, možno uteká celý život... Miško sa odrazu prebral z myšlienok. Pred ním stál mravčí básnik a filozof Cevarm Platinius. – Odkiaľ si sa tu vzal? – opýtal sa ho prekvapený chlapec. – Prišiel som za tebou, lebo si veľmi túžil po našom stretnutí, – povedal mudrc. – Ja? Netúžil som po našom stretnutí, ale po mojich blízkych, pred ktorými som utiekol do vášho sveta. Je mi za nimi smutno, chcem sa vrátiť domov, – povedal Miško. – No veď práve! Chcel by si ísť domov a nevieš ako na to! Mhm, ale už je neskoro. Premenil si sa na mravčieho chlapca a už tu musíš ostať naveky! – odbil ho s prísnou tvárou básnik a filozof. Potom postavil pred neho veľký kameň, ktorý vyzeral ako diamant. Jedno jeho okienko sa zväčšilo a Miško v ňom uvidel svoju mamu a otca, ako stoja pri jeho taške v lese. Boli tam aj policajti a kamaráti. Všetci boli smutní a vystrašení a všade ho hľadali. Nebezpečne sa začalo stmievať... – Vidíš, Miško, čo si spôsobil tým, ktorí ťa milujú jedným neuváženým želaním? – pokarhal chlapca Cevarm Platinius a schoval si kameň do vrecka. Miško sa rozplakal. – Chcem ísť domov, prosím, pomôž mi! Už nebudem myslieť len sám na seba, len ma odtiaľto pusti, prosím ťa, chcem ísť domov...! – Nie je to také jednoduché, ale... – mravenčí básnik si pohladil dlhú, bielu bradu. – Môžem sa o to pokúsiť. Ak si si to svojím správaním v našom svete zaslúžil, dostaneš sa domov, ale ak nie... Naveky budeš žiť vo svete mravcov a učiť sa od nich. Môj otec hovoril, že trpaslík aj keby stál na najvyššej hore sveta, tak je to stále len trpaslík. Ešte som jeho slovám neporozumel, ale snažím sa o to. Mám pocit, že každý deň sa k myšlienke otcovej vety približujem, – zamýšľal sa Cevarm Platinius a potom začal niečo odriekať. Miško z toho rozumel len jednej vete: ....a tak chlapec, nebuď mravec! A tak chlapec, nebuď mravec! A tak chlapec, nebuď mravec! Odrazu Miško sedel na lúke pri ohnisku a pozeral sa na mravenisko. Vari sa mu to všetko iba snívalo? Nie, nebol to sen. Pozerá sa na mravenisko, odkiaľ mu mravce mávajú na pozdrav. Áno, celkom jasne vidí mravčiu rodinku, u ktorej býval a ktorá mu pomohla. Je tam tatko Iko, mamka, Malý Iko a Malý Miko. A na vrchole mraveniska je básnik a filozof Cevarm Platinius so svojím vzácnym kameňom. Miško mu zamáva, no už by bol najradšej doma. Jedna päťka z matematiky predsa nespôsobí to, aby utekal od problémov a skrýval sa pred nimi! Správny chlap sa musí postaviť problému tvárou v tvár. Teší sa na mamu, ktorá mu varí také pochúťky, a otca, ktorý s ním chodí na cyklistické túry, hrá pingpong a zasväcuje ho do stavby leteckých modelov. Už aby bol doma! Niečo predsa vydrží.

*****
Ajka žije iba so svojou mamou architektkou vo veži. Dievčatku sa špicatá veža javí strašidelná. A navyše sa objaví mamin nový priateľ Daniel... Toho Človeka – ako Ajka dlho volala Daniela – spoznala vlani na Vianoce. To ešte bývali s mamou v dvojizbovom byte na sídlisku a všetko bolo dobré, bezpečné a len ich. Kým neprišiel Ten Človek. Mama práve rozsvietila vianočný stromček, keď zazvonil pri dverách. Vstúpil, vysoký, chudý, bradu mal zasneženú a okuliare, za ktorými mrkali malé oči, boli zarosené. Ajkina mama mu ich zobrala a utrela do lemu svojej dlhej sukne. Ten Človek sa prstami dotkol maminých vlasov. Ajka to všetko poplašene sledovala a v tej chvíli cítila zlosť voči cudzincovi, ktorý k nim prišiel večerať. Aj keď priniesol kopu darčekov. – Ty sa tento rok nemieniš pozrieť, čo si dostala pod stromček? – povedala prekvapená mama, keď Ajka nešla rozbaľovať svoje škatule ani po večeri. Ajka pristúpila blízko k mame a pošepkala jej: – Mami, nech Ten Človek ide od nás preč! Mama sa trošilinku zamračila, pokrútila hlavou, ale potom šla iba pustiť hlasnejšie hudbu a ďalej pila horúce víno s Tým Človekom. V ten Štedrý večer darovala Ajka mame knižočku, ktorú sama napísala, a ku ktorej urobila i pár kresbičiek. Knižočke dala názov O hviezdičke bez mena a vyrozprávala v nej príbeh jednej malej hviezdičky, ktorá sa práve narodila na oblohe a cítila sa strašne otrávená, lebo nemala žiadne meno ani kamarátku. To preto sa chcela zošmyknúť z oblohy na zem a nájsť tam svoju priateľku v nejakom naozajstnom dievčatku, ktoré by ju nosilo vo vlasoch alebo aspoň v jednom uchu. – To je prekvapenie! Tá téma! Rozprávka o hviezdičke. To je dobré znamenie, Daniel, – povedala mama, keď roztržito listovala v popísaných papierikoch, ktoré Ajka zopla spinkami na papier. – Vieš, čím je Daniel? Náš hosť? Tuším som ti to ešte ani nepovedala. On je astronóm. Pracuje vo hvezdárni. Ten Človek sa trošičku pousmial a dobrácky klipkal ťažkými viečkami: – Ty si napísala o hviezdičke? To som rád! Hviezdy sú fakt môj svet. Vieš, z čoho sa skladajú? Ajka iba pokrčila plecami. – Z atómov a plynov. A naozaj sa možno i teraz formuje nová hviezda. Možno s novou slnečnou sústavou. Ale vo vesmíre sa to robí strašne, strašne pomaly. Vieš, keď veľká hviezda spotrebuje svoje palivo, jej stred sa zrúti. To spôsobí obrovský výbuch. Ten odpáli vonkajšie vrstvy hviezdy, ktoré sa rútia kozmom veľmi veľkou rýchlosťou a vytvárajú tak supernovu. – To je úžasné! – vydýchla mama. Ajka mlčala. – A kde sme my? – opýtala sa mama. – My? V našej galaxii, Mliečnej dráhe. Je to stotisíc svetelných rokov veľký disk a obsahuje sto miliárd hviezd. Najstaršia má asi desať miliárd rokov. Naše Slnko má štyri a pol miliardy rokov... Len čo vošli do ich slepej uličky, Ajka To uvidela. Šklblo jej telom, až jej skoro vypadol z rúk balíček s čínskou šatkou pre tetu Zitu. Cez škáry v podkroví veže sa dralo svetlo. Bielomodrasté, studené, nebezpečné! – Svetlo! Svieti sa v špici veže! Ja tam nejdem! Ja do tej hlúpej veže nejdem! Vždy som vedela, že v špici sa čosi ukrýva! Počula som raz zvuky! Hlasy nejakých duchov! V paneláku bolo lepšie! – Bože! Ty máš oči! – povedala mama úplne pokojne. – Do poslednej chvíle to malo byť prekvapenie. Vianočný darček pre teba. Musím ti to povedať tu na ulici. Si tvrdohlavá ako osol, asi by som ťa fakt domov nedostala. Tam hore je Daniel. – Da-niel? To on má byť môj vianočný darček? Už zasa?! Mama sa rozosmiala: – No, nie celkom. Pozri... kým si ty chodila do školy, my sme upravovali krov veže. Vymenili trámy, podlahu, urobili v krytine otvor... Uvidíš načo! To ti už teraz neprezradím. Tak sa už pohni, ty vyľakané decko! Daniel privítal Ajku s jej mamou celý uveličený. – Hotovo! – zvolal. – Prišli ste práve včas! V špici veže vonia drevo a čerstvý lak. Uprostred podlahy stojí obrovský kovový valec a smeruje do skleného otvoru. Ajka ho ohromene skúma. – Priniesol som sem špeciálny ďalekohľad na pozorovanie nočnej oblohy. Sľuby sa majú plniť. Dlhujem ti nájsť hviezdičku. Sneženie prestalo. Táto noc bude jasná. Pozrieme sa do tváre Mesiacu...– Jé! Vyzerá ako brucho korytnačky. Urobenej z mramoru! – skríkne Ajka, keď oko priloží ku koncu ďalekohľadu. Daniel sa usmieva: – Alebo Večernica... tá zasa vyzerá ako jasne blikotajúca iskierka. Ale pozri sa na ňu v ďalekohľade, – Daniel teraz čosi porobí s kolieskami na valci svojho prístroja. Ajka vydýchne: – Ja... ja vidím nádhernú guľu! – A to je planéta, ktorú voláme Venuša. Teraz budeme hľadať tvoju dvojníčku. – Čo si to povedal? – Ajka sa odtrhne od zázračnej gule a vyvaľuje oči na Daniela. Ako tento okuliarnatý astronóm mohol uhádnuť jej tajomstvo!? Ako mohol vidieť do jej hlavy?! Taký ďalekohľad predsa neexistuje. – Čo sa tak čuduješ? – opýtala sa mama. – Pretože ja celý deň rozmýšľam o svojej dvojníčke! Teta Zita mi ráno povedala, že každý človek má svojho dvojníka. – Aha! A zabudla ti povedať, či na zemi, alebo i na nebi, – smeje sa mama, ale Ajku to tentoraz nenazlostí. Na zem skĺzne ako vetroň decembrová noc. Ajka je už oblečená v pyžame a uprene pozerá do zrkadla v kúpeľni. Zrkadlovému dievčatku so zvedavými očkami a japonskou ofinkou šepká: – Tento deň bol zvláštny. Začal sa tajomstvom a skončil ešte väčším! Tým, čo obaľuje naše domy, toto mesto a všetky mestá, i nás samých. Je to To, čo som videla v ďalekohľade... – potom sa Ajka pyšne vystrie a vypne hrudník. Keď sa Ajka šuchne na svojej váľande pod paplón, vidí cez okno mesiac. Zdá sa jej teraz, bez ďalekohľadu, maličký a bezbranný ako vajíčko na hladine tmavého, nekonečného oceánu. Medzi ohňostrojom hviezd sa trasie jedna malilinká hviezdička bez mena. Možno je to presne tá, ktorú našiel pre Ajku v ďalekohľade dnes večer Daniel. Hviezda, ktorá žiari, je ako neviditeľne dievčatko, ako hviezdna tanečnica, ktorá tancuje po oblohe. Možno je to skutočne tá, ktorá má byť navždy Ajkinou dvojníčkou.

****
Táto rozprávka pochádza z čias, keď sa k ďalekým brehom Číny plavil... no kto už iný ako cestovateľ Marko Kolo. Je predsa známe, že práve on nám doniesol zo svojich ciest voňavé čínske čaje, popísal neobyčajné čínske obyčaje a zvyky a vypustil u nás do povetria prvého šarkana či presnejšie – čínskeho draka. Ale poďme pekne po poriadku, leto táto úloha naňho zatiaľ ešte čaká. Aj cestovateľ Marko Kolo začal svoju cestu okolo sveta na príkaz kráľovnej Regíny. Zdalo by sa, že jej už nemohlo nič chýbať. Poznala recept na výrobu zmrzliny, ktorý jej zo Snehuliackych ostrovov priniesol kapitán Kukuk, mala plnú truhlicu mentolových cukríkov od grófa Mentola Krištofa, a keď bola nervózna, začala žuvať žuvačku – dar od baróna Práška. Keď sa nudila, zašla do cirkusu stroskotanca Robímsáma. V kráľovských pivniciach mala sudy plné pomarančového džúsu, ktorý jej posielal kráľ kmeňa Džús-Džús dobrodruh Móric Leňovský, a na nádvorí krásnu fontánu. Kráľovnej Regíne sa to však málilo. Raz ráno rozprestrela veľkú mapu vtedajšieho známeho sveta, zadívala sa na ňu a z úst jej vyletela pamätná veta: – Či na svete už nejestvuje nejaká krajina, ktorú ešte nepoznáme? Prižmúrila oči, kostnatým prstom poklepkala na neprebádané oblasti východných morí a bolo rozhodnuté: – Čína! Po chvíli do jej komnaty s úctivou poklonou vstúpil dovtedy neznámy cestovateľ Marko. Už dávno túžil vydať sa na cestu okolo sveta, ale chýbali mu na to prostriedky. Dopravné i finančné. Kráľovná Regína jeho problém hneď vyriešila. Za dopravný prostriedok mu určila svoju starú plachetnicu a na cestovné výdavky mu dala mešec novučičkých mincí, na ktorých sa ligotal jej kráľovský portrét. – Čí-na! – zopakovala kráľovná svoj príkaz ešte raz, no Marko jej vôbec nerozumel. Isté bolo iba to, že na druhý deň musel vyplávať na more a kráľovnej musí priniesť niečo, čo by tú, prosím za prepáčenie, starú dračicu uspokojilo. Cestovateľ Marko Kolo sa teda vydal na cestu. Počasie mu prialo, vial priaznivý vietor a plachetnica plávala v ústrety neznámym krajinám. Zážitky z plavby si starostlivo zapisoval do lodného denníka. To, či naňho na konci cesty čaká bohatá krajina, alebo zem, kde žijú iba čiernobiele medvede, zatiaľ nikto nevedel. Nakoniec sa to však podarilo. Marko Kolo sa doplavil do Číny. Vzdialené čínske cisárstvo, z jednej strany obohnané hrubým múrom a z druhej morom, bolo ako z rozprávky! V tom čase tam vládol pohostinný cisár Panda, ktorý bol k mladému a navyše aj peknému cestovateľovi veľmi štedrý. Možno aj kvôli tomu, že sa zapáčil jeho cisárskej dcére. Nebyť toho, že sa Marko bál Regíninho hnevu, ostal by v Číne možno dodnes. A naozaj! Kráľovná Regína sa návratu cestovateľa Marka Kola z ďalekej Číny nevedela dočkať. Deň i noc nečinne postávala pri okne, mierila ďalekohľadom k ďalekému obzoru a dúfala, že sa v jeho okrúhlom magickom oku zjaví známa silueta jej starej plachetnice. Roky sa míňali – a stále nič! – Nič... nič... nič...! – vzdychala čoraz hlasnejšie. – Či na mňa úplne zabudol? A či tá Čína jestvuje... – začala sama pochybovať. Raz v noci ju z nepokojného spánku vytrhol ohromný rachot. BUCH! BÁC! FÍÍÍ...! Regína vyskočila z postele a v úžase zastala pri otvorenom okne. V prístave akurát spúšťala kotvy jej stará plachetnica. Ako však vyzerala! Bola nádherná! Všetky stožiare a plachtové laná boli ovešané žiariacimi čínskymi lampiónmi a po oblohe lietali farebné kométy, ktoré podchvíľou vybuchovali a oznamovali úspešný návrat Marka Kola z cesty okolo sveta. BUCH! BÁC! FÍÍÍ...! Kráľovná Regína nevedela, čo robiť. Rachot ohňostroja ju tak vydesil, že v prvej chvíli celá roztrasená zaliezla pod kráľovskú posteľ. Niet divu, veď o tomto čudesnom vynáleze náš svet dovtedy ani nechyroval. BUCH! BÁC! FÍÍÍ...! – Sláva! Nech žije cestovateľ Marko Kolo! – Kolosálny úspech! Sláva! Kráľovná Regína pod posteľou skoro pukla od jedu: – Či naozaj zabudli, že do tej Číny som ho poslala ja sama? Čie to boli peniaze? Čia to bola loď?! A či ja tu budem trčať pod posteľou, kým ten dobrodruh-kolosvet sa nechá oslavovať? Stará kráľovná sa začala hrabať spod postele. V poslednej chvíli, pretože inak by ju tam našiel komorník, ktorý jej práve prišiel oznámiť, že slávny cestovateľ Marko Kolo ju prosí o audienciu, teda o prijatie. Kráľovná Regína však namrzene odvrkla: – Ja som naňho musela čakať celé roky, on nech pekne počká do rána! BUCH! BÁC! Kráľovná tresla dverami a komorníkovi nezostávalo iné, iba uložiť zmoreného moreplavca do komory, aby tam vyčkal, kým ho kráľovná prijme. Regína však od zvedavosti nemohla zaspať. Potajomky, zahalená do tmavého plášťa, prikradla sa do prístavu a začala si prezerať svoju loď plnú vzácneho nákladu. Lampióny pomaly dohárali a ich žiaru vystriedali ranné zore. V podpalubí Regína našla naukladané mechy plné čaju a vzácnych korenín. V debnách sa ukrývali nádherné porcelánové čajníky, zdobené lietajúcimi drakmi. Nedočkavá Regína sa začala prehŕňať v dovezených pokladoch. – Na toľkú krásu sa mi oplatilo čakať! Od radosti skoro začala lietať. Keď opäť vyšla na palubu, slnko už stálo vysoko. Stočené plachty ticho odpočívali po dlhej plavbe a na stožiari sa trepotala zástava s jej kráľovským erbom. Ranný morský vietor sa s ňou radostne pohrával. Odrazu si zvedavá kráľovná všimla ešte jednu neobyčajnú vec. Nad lodnými stožiarmi sa vznášal nádherný čínsky drak. Bol uviazaný o lodné kormidlo lanom z pravého hodvábu a na konci sa mu trepotal dlhý farebný chvost. Áno, bol to prvý šarkan, ktorý na lodi kráľovnej Regíny priplával z Číny do našich končín. – Čím sa ovláda tento lietajúci zázrak? – vykríkla stará kráľovná od úžasu a dychtivo ako malé dieťa sa hrnula ku kormidlu. Vzala do rúk hodvábnu šnúru, tá sa v okamihu uvoľnila a lietajúci drak sa vzniesol ešte vyššie. Regína sa ho celou silou držala oboma rukami, no šarkan bol priveľký a vietor čoraz silnejší. – Či na to mi ten Kolo priniesol taký dar, aby mi ho teraz uchytil vietor?! – vykríkla lakomá kráľovná a začala sa do tej hodvábnej šnúry sama zamotávať. FÍÍÍ...! Stačil prudší závan vetra – a už sa ocitla nad palubou, už sa trepotala vo vzduchu vedľa svojej kráľovskej zástavy. O malú chvíľu ju čínsky drak niesol nad šíre more a nebyť toho, že sa vietor obrátil, slávny cestovateľ Marko Kolo by sa audiencie u kráľovnej Regíny nedočkal. Našťastie, drak opäť zakrúžil nad plachetnicou a zamieril ku kráľovskému hradu. Keď poddaní videli, ako kráľovnú unáša kamsi do diaľky ohnivočervený drak s vejúcim chvostom, v hrôze volali o pomoc a poslali po slávneho cestovateľa. Popravde, ani on by si nevedel poradiť s lietajúcou kráľovnou, ale pomohla mu náhoda. TRESK! Zaburácal hrom a bláznivý morský vietor, ktorý sa pohrával s úbohou kráľovnou, privial nad prístav búrkové mraky. Spustil sa silný dážď. Šarkan, no najmä kráľovnin plášť oťaželi od vody a tak stará kráľovná po chvíli capla do mláky uprostred nádvoria. CAP! Regínini poddaní si o tom páde dodnes rozprávajú ako o najúžasnejšom cirkusovom predstavení na svete. Keď už bola vydesená kráľovná na zemi, hodvábna šnúra sa uvoľnila a vietor opäť odvial čínskeho draka ďaleko nad more. Cestovateľ Marko Kolo sa kráľovnej uprostred mláky zdvorilo uklonil, pomohol jej vstať a rozprestrel nad ňou nádherný čínsky slnečník. – Vznešené dámy v Číne používajú tento vynález, aby sa ochránili pred slnkom. Teraz vás ním ochránim pred dažďom, moja kráľovná! A potom cestovateľ Marko Kolo celé mesiace čítal kráľovnej Regíne zo svojho cestovného denníka. Tak sa Regína dozvedela všetko o ďalekej neznámej krajine. Pritom popíjala čaj z krehkého čínskeho porcelánu, a keď si spomenula na tú trápnu príhodu s čínskym drakom, zakryla si tvár vejárom s nádherným motívom čínskej čerešne, aby mladý Marko nevidel, že sa pred ním červená. A čo sa stalo s prvým šarkanom? Možno ho priaznivý vietor zavial späť do rodnej Číny. No Marko Kolo podľa jeho vzoru urobil pre kráľovnú ďalšieho lietajúceho draka a naše deti, ak ú šikovné, si šarkano v robia dodnes. I keď už možno nevedia, že ich voľakedy vymysleli v Číne. Či nie?

****
Čo sa týka triedy, nuž, bola to trieda pekná. Celá biela s veľkou čiernou tabuľou a farebnými obrázkami na stenách. Na zemi stálo dosť lavíc a dvojnásobný počet stoličiek. Bolo to však úplne na figu, lebo tá trieda bola celkom, ale celkom ľudoprázdna. – Tak, deti, vediem vám nového spolužiaka, – povedala pani učiteľka Oriešková, sotva vstúpila do dverí. – Dúfam, že... že... Kde sú všetci? – zabľabotala zúfalo a nechápavo sa obzerala po celej miestnosti. – Tu! – pípla jedna školská aktovka. – Tu som, – ozval sa kvetináč s kvitnúcim kaktusom. – Tu, pani učiteľka, tu, – ozvalo sa z nástenky s násobilkou. Pani učiteľka nechápavo pokrútila hlavou a so vzdychom si sadla na stoličku. – Au! – vykríkla stolička a nohy sa jej pod tou ťarchou podlomili. Pani učiteľka radšej chytro vstala a ospravedlňujúco riekla: – Prepáč, stolička, ja viem, že som ťažká. Mala by som držať diétu. – Ale ja nie som stolička, ja som Anička Veselá, – ozvalo sa veselo. Ako aj inak, keď to bola naozaj Anička a tá je Veselá stále. Aj keď dostane päťku z diktátu. Pani učiteľka len zalapala po dychu a pomyslela si: no toto, keby ma tak pristihol pán riaditeľ, ako tu posedávam po deťoch. A rodičia tej Aničky ešte povedia, že som si na ňu, chuderku, zasadla. A čo ten nový žiak. Čo si pomyslí on? Lenže po novom žiakovi, ktorý mal stáť vedľa pani učiteľky, nebolo v triede ani stopy. A potom buchli dvere tresk-plesk a trieda bola odrazu úplne, ale úplne plná detí. – Čo to bolo? – pýtala sa pani učiteľka. – Čo to bolo? – pýtali sa deti.Ale vtom buchli dvere druhý raz a pred tabuľou zrazu stál chlapec. Vlasy mal černejšie ako tá tabuľa a gúľal očami, akoby niekoho hľadal. Tresk-plesk, tresli znovu dvere a pani učiteľka si pomyslela: Dnes je teda poriadny prievan, a rýchlo podišla k oknám, priškripnúť im krídla, aby sa už neotvárali. Lenže keď sa otočila, nestál pred tabuľou nový žiak, stáli tam rovno dvaja, a než by ste povedali fuk, stáli tam dokonca traja. Jeden ako druhý, a ten tretí sa odlišoval iba tým, že mal tie svoje čierne vlasy úplne kučeravé.– Dobrý deň, – pozdravila pani učiteľka slušne, ako sa na učiteľku patrí, a pretrela si oči, aby zahnala nepríjemné trojité videnie. Ibaže trojité videnie nezmizlo, ani keď si pani učiteľka napravila okuliare. Traja chlapci postávali pred tabuľou, ako keby sa nemohli rozhodnúť, či ich je už dosť. Pani učiteľka veru aj očakávala ďalšie zlovestné buchnutie. To sa však už neuskutočnilo. Naopak. Do triedy ticho, celkom potichu, vošiel pán riaditeľ a dvere pritom ani len nezavŕzgali v pántoch. Bodaj by aj nie, pána riaditeľa sa v škole bojí každý.– Sadnite si, deti, – povedal spokojne, keď ho trieda pozdravila zborovým postavením sa. – Prišiel som sa pozrieť na nášho nového žiaka. – Oni sú traja, pán riaditeľ, – zašepkala pani učiteľka snaživo. – Traja, pozrite. – Hm, hej, – povedal pán riaditeľ a roztržito si pošúchal zarastenú bradu. – Ale prihlásený bol len jeden, pani kolegyňa. Keby mali prísť traja, to by som si určite pamätal. – Tak, ako sa, chlapci, voláte? – opýtala sa pani učiteľka a pozrela na nových žiakov skúseným učiteľským okom. Zdali sa jej nejakí šibalskí. Všetci traja boli počerní a čiernymi očami s hustými dlhými mihalnicami sa zvedavo rozhliadali po triede. Vlasy mali čierne fakt ako tabuľa. A to už bola nejaká čerň, pretože tabuľu v 3. A nedávno krásne nanovo natreli. Len či nemajú čierne aj svedomie, zišlo na um pani učiteľke. A spomenula si na Aničku Veselú, premenenú na stoličku a na ostatné čudné veci v triede.Chlapci mlčali. Očividne sa im do žiadneho predstavovania nechcelo. Boli síce traja, ale tých ostatných, čo na nich tak vyvaľovali oči, tých bolo tridsať. A každý tretiak už dávno vie, že to je desaťkrát viac. – Hádam by ste sa nehanbili, chlapci, – zahrmel pán riaditeľ, ale zatiaľ iba naoko. Keby to bolo naozaj, bolo by to na obe oči. To už 3. A vie, to už 3. A naozaj pozná, lebo 3. A má svoje skúsenosti. A skúsenosti sú, ako vravieva pani učiteľka Oriešková, na nezaplatenie.Traja noví žiaci mali asi tiež svoje skúsenosti. Mrkli na seba, potom ten prvý postúpil o krôčik dopredu a riekol tak, aby to všetci počuli: – Ja som Čáryfuk. – Ktorý Čáryfuk? – chcela vedieť pani učiteľka. – Peter Čáryfuk alebo Pavol Čáryfuk, alebo azda Michal? Musíš nám, chlapče, povedať celé meno. Pozri, ja som Eva Oriešková, a ty? – Ja som Čáryfuk Demeter, – upresnil chlapec. – Čáryfuk Demeter? – začudoval sa pán riaditeľ a spýtavo pozrel na pani učiteľku. – Čo je to za čudné meno? A ty? Ako sa voláš ty? – obrátil sa na druhého chlapca. – Ja som Máryfuk, – povedal ten druhý. Máryfuk Demeter. Trieda udivene mlčala. – Čudné, – vyhlásil pán riaditeľ a s obavami sa pozrel na toho tretieho. – A teba volajú ako? – To bude Bublifuk, uvidíš, – zašepkal Jakub Alanovi. Lenže tretí chlapec sa trochu neisto rozhliadol po triede a zamrmlal: – Ja som Pištafuk Demeter. Zvyknú ma však volať Fuky. Malá Emka, ktorá sedí hneď v prvej lavici, to už nevydržala a vyprskla. Všetci sa začali smiať a tri páry čiernych očí pred tabuľou sa zamračili. – Vedia vaši rodičia, že máte také čudné mená? – opýtala sa pani učiteľka úplne od veci, pretože všetci rodičia predsa vedia, ako sa volajú ich deti. – No áno, – snažil sa pán riaditeľ zachrániť situáciu. – Ako sa, chlapci, volajú vaši rodičia? – Čajrumbum Demeter a Cukorkáva Demeterová, – vyhlásili traja noví žiaci zborovo. Pán riaditeľ si vreckovkou utrel spotené čelo a radšej povedal, že má ešte nejaké povinnosti v 5. B.

***
Kedysi dávno, keď som bola ešte malá, čítavala som rozprávky svojej myške Ferde a dedkovi. Ten mi povedal, že písmenkové rozprávky vie čítať každý, ale obrázkové málokto. A tak som sa začala učiť čítať obrázkové rozprávky. Medzi nami – keď je človek nahnevaný, čítať obrázkové rozprávky je  poriadne ťažké. Ale vtedy, keď sa na človeka usmieva ešte aj ten kameň v tráve, je také prečítanie obrázkovej rozprávky ľahké ako pierko. Stačí sa  zahľadieť na nejaký obrázok alebo predmet a rozprávka je na svete. Aj minule. Všimla som  si jedno okno. Počúvajte, akú rozprávku skrývalo… … za oknom v jednom nájomnom dome plnom babiek býval tajomný nájomník. To babky hovorili, že je tajomný. Aj by sa ho spýtali, kto je, čo robí, no akosi sa hanbili. Čo ak sa to nepatrí? Tajomný nájomník odchádzal vždy v podvečer a prichádzal až v noci, keď všetci spali. – Každý večer kamsi odchádza, – vyhlásila babka z prízemia ostatným babkám. Tie hmkali, pokyvovali hlavami a radili sa dlho do večera. – Hádam to len nebude zlodej? – zalomila rukami babka z druhého poschodia. – Zlodej by sa tak slušne nezdravil, – bránila tajomného nájomníka ďalšia babka. – Okrem toho máva vždy pekný čierny oblek, motýlika a vyleštené topánky. Zlodeji nemávajú vyleštené topánky. Babky sa rozchádzali zvedavé, poriadne ani zaspať nemohli. Na druhý deň bolo počuť z bytu tajomného nájomníka tajomné zvuky. Bum-bum! Cink! Bum-bum-bum! Cink-cink! Ako keby si dali v dome rande všetky hromy z okolia. Babky sedeli vonku na lavičke a pohoršene sa pozerali na tajomné ono: – Aspoň to okno by si mohol zatvoriť! Kto má taký rámus vydržať? – Možno sa ešte celkom nezariadil a zatĺka klince do steny. Na obrazy a tak… –obhajovala tajomného nájomníka babka z prízemia. – To by nebýval v byte, ale v národnej galérii, – pochybovala ďalšia babka z neviemkoľkého poschodia. – Ako keby búchal do rytmu, počujete? Naozaj. Z okna sa ozývalo pravidelné bum-bum! Cink! Bum-bum-bum! Cink-cink! – A nie je to náhodou morzeovka? – spýtala sa babka z najvyššieho poschodia, ktorá mala kedysi muža námorníka. – Ako keby sme boli niekde v africkom pralese. Neprivoláva tým buchotom dážď? Aj by sa veru zišlo, – ťažkala si ďalšia babka. Zrazu len buchot prestal a všade zavládlo ticho. – Aké ticho,  začudovala sa babka z prízemia. – Som celá nervózna, keď tak zrazu prestal. Nestalo sa mu niečo? – znepokojovala sa. Kým sa babky radili, ktorá z nich sa pôjde pozrieť, či sa tajomnému nájomníkovi nič nestalo, nájomník sa zjavil vo dverách v elegantnom čiernom obleku, s čiernym motýlikom a vo vyleštených topánkach. – Dobrý večer, dámy, – pozdravil sa babkám, pekne sa uklonil a zmizol za rohom. – Povedal nám dámy! To nemôže byť zlý človek… – A bol elegantne oblečený. – Už viem! – vyskočila babka, čo mala kedysi muža námorníka. – Bude to hazardný hráč! Každý večer chodí hrať ruletu a určite vyhráva veľké peniaze! Odkiaľ by vzal na taký oblek, motýlika a topánky? – Nuž, naozaj… cez deň do práce nechodí… – a babky sa rozchádzali so strašným podozrením: bývajú v jednom dome s hazardným hráčom! Na tretí deň sa babky poschádzali už ráno. Sadli si na lavičku a čakali, či budú vyliezať z bytu tajomného nájomníka buchoty a cinkoty. Dočkali sa. Tajomné okno sa otvorilo, nájomník sa pozrel von, uklonil sa babkám a stratil sa  izbe. O chvíľu sa ozývalo celým domom: bum-bum! Cink! Bum-bum-bum! Cink-cink! – Mne to trochu pripomína pokrievky. Najmä na konci, počujete? Nie je to nejaký kuchár? – spýtala sa babka, ktorá sa tak trochu hanbila za to, že nájomníka včera označila za hazardného hráča. – Kuchári tak netrieskajú pokrievkami, viem to, robila som tridsať rokov v školskej kuchyni – a tam sú teda už riadne pokrievčiská, – tvrdila babka z prízemia. Buchot a cinkot stíchol až v podvečer a babky stále neboli múdrejšie. Potom do ticha vstúpil vyobliekaný nájomník. Išiel rovno k babkám. – Dobrý večer, dámy, – uklonil sa. – Dovolím si pozvať vás, – usmial sa a podal babke z prízemia päť vstupeniek do opery. Ešte raz sa uklonil a zmizol za rohom tak ako včera. Babky neverili vlastným očiam. Vstupenky do opery! – Veď to je zajtra! – zhíkla prvá babka. Za ňou zhíkli aj ostatné. Ešte nikto ich nepozval do opery! – A čo ak nás chce odlákať z domu a potom vykradnúť? – zapochybovala o nájomníkovi babka z najvyššieho poschodia. – Povedal nám dámy, čo si nepočula? – A dal nám vstupenky! Bolo rozhodnuté. Do pery sa pôjde. Na druhý deň sa babky už od rána chystali ani na svadbu. Popoludní ich ani sedenie na lavičke netešilo. Len sa motkali a čakali na večer. Keď boli konečne všetky babky vychystané, zavolali si taxík. – Kam to bude dámy? – spýtal sa taxikár. – Do opery! – povedalo naraz päť babiek. Keď sa babky usadili v lóži, celé divadlo videli ako na dlani. – Toľko ľudí! – Viac ako u nás na dvore. – Čo na dvore! Viac ako v samoobsluhe! – A všetci sú vyparádení ako my, – tešili sa babky. Zrazu sa svetlá stlmili, opona sa roztvárala, dirigent zamával dirigentskou paličkou a orchester začal hrať. Bum-bum! Cink! Bum-bum-bum! Cink-cink! bolo počuť vzadu spoza bubnov. Babky sa dobre prizreli a zbadali ho: bol to on! Tajomný nájomník. Sedel vážne za bubnom, raz buchol, ako keby klince do steny zatĺkal, raz cinkol úplne pokrievkovo. Narobil buchotu za piatich hudobníkov, ale všetkým sa to veľmi páčilo. Bez bubna by to nebolo ono. Keď orchester skončil a speváci dospievali, babky sa pridali k mohutnému potlesku. – Len či vie, že tlieskame práve jemu? – Nemali by sme mu zamávať, aby nás videl? A tajomný nájomník sa len usmieval a ukláňal. Odvtedy sa babky na lavičke pred domom rozprávajú ticho ako myšky, aby nerušili svojho hudobníka. Môže bubnovať, koľko chce. Aj okno si môže otvoriť. Už dávno prestalo byť tajomné. Je to obyčajné okno na obyčajnom dome.

***
Jedna múdrosť hovorí, že kaluž máme obísť a nie do nej skočiť. To platí pre dospelákov. Deťom sa dupkanie v kaluži dovoľuje. No stratiť v kaluži obe topánky – to tuším ani deti nerobia. Dve takéto zelené topánky som videla v kaluži na dvore mojej babky. Neverili by ste, ale aj kaluže majú svoje rozprávky… … more vôbec nemusí byť veľké a nemusí byť ďaleko. More za domom mojej babky vzniklo takto: raz, keď babka dávala sliepkam raňajky, padla na ňu kvapka. Potom druhá a za ňou celé more kvapiek. – Čo to má byť? Kde je oblak? – čudovala sa moja babka. Ako sa tak dívala do oblohy, zbadala dve zelené topánky. Vedľa nich ďalšie zelené topánky a ďalšie a ďalšie. Celý obchod zelených topánok. – Joj, či som zábudlivá! Veď je dnes sobota – a to sa sušia vodníci! Prizrela sa lepšie – a naozaj: z každej topánky si trčal vodník a pokojne kvapkal. – Héj! Nemohli by ste sa sušiť o kúsok ďalej? Sú tu sliepky! – skríkla babka. – A ľudia, – ticho dodala. Vodníci sa pohli trochu doprava, presne a dom. Keď sa dosušili, kaluž za domom nebola už kaluž, ani jazierko, bolo to menšie more. Doteraz vedela o ňom iba moja babka a ja. A práve do tohto vodníckeho mora spadli pri sušení dve zelené topánky vodníka Pleska. – Pretože každé poriadne more má svojho kráľa, jedna z nás by mala byť kráľovnou. Myslím si, že mi to pôjde celkom dobre, – ozvala sa ľavá topánka. – Pravá noha je dôležitejšia. Mala by som to byť ja, – vyhlásila pravá topánka. – Ťažko. Máš odtrhnutý jazyk, ledva ťa počujem. – A ty si trčíš z mora von! Kráľovná, čo sa do kráľovstva nezmestí! – zasipela pravá topánka. Ale pretože sa pošmykla, spadla do vody, bublala a nikto jej nerozumel. Aké ľahké je stať sa morskou kráľovnou, podupkávala si od radosti ľavá topánka. O chvíľu ju to však omrzelo. Predsa nebude šéfovať vlastnej rodine! – Tak sa už toľko nezlosti. Budeme sa striedať, dobre? – povedala o chvíľu. – Veď aj tak nemáme komu kraľovať… Zrazu kde sa vzal, tu sa vzal, bol tu vodník Plesk. Vrátil sa po svoje spadnuté topánky. – Prišiel som si po vás. Darmo, aj vodník má svoju hrdosť. Medzi ľudí bosý ísť nemôžem. – Ale bez nás zostane z vodníckeho mora obyčajná kaluž, – jajkali topánky. – Toto že je vodnícke more? – neveril svojim očiam Plesk. – Je! – skríkli topánky. – A vedia o tom vodníci? – Nevedia, – vzdychali topánky a utrápene sa pozerali na Pleska. Plesk si sadol na breh svojho mora. – Takže mám aj ďalej zostať bosý? – Máš… – povedali topánky a ľavá mu jazykom vďačne pohladkala nohu. – No… Myslím si, že je najvyšší čas, aby sa o svojom mori dozvedel aj ostatný vodnícky svet, – zdvihol sa Plesk a čľupkal si to preč, presnejšie do babkinej studne. Dlho stáli topánky vo svojom mori a striedavo kraľovali jedna druhej. Vymieňali sa až do soboty, kým sa znova neprišli sušiť vodníci. A vtedy sa to začalo. Cup! Plesk! Žblnk! Špľach! – Vodníci nám posielajú poštu! – A farebnú! Naozaj. Okolo topánok padali žlté, červené a modré kvapky. – My žltáčiky sme zo žltej rozprávky! – pišťali žlté kvapky. –A my červenáčiky z červenej! – My sme z modrej rozprávky a všetko zamodríme! – rozťahovali sa modré kvapky. – Tak to teda nie, lebo my vám skočíme do vlasov, a hneď tu bude zelené more! – nadúvali sa žltáčiky. – A keď vám my šliapneme na nohu, bude tu more fialové! – robili sa dôležité červené kvapky. – Dosť! – skríkli obe topánky. – Nezdá sa vám, že ste tu na návšteve? Toto je vodnícke more a hotovo! Žiadne miešanie farieb tu nebude! – A my by sme sa tak rady miešali… – vzdychali žltáčiky. – U nás je všetko žlté. Ako keby sa každý díval cez žlté okuliare. Keď sliepočka na jar vysedí kuriatka, v našej žltej rozprávke sa úplne stratia. Všetci ich počujú pípať sliepočke pod krídlom, ale nikto ich v tom žltom svete nevidí. Kohút im musí červenou farbou namaľovať hrebienky. Sliepočka by si deti inak nevedela spočítať. Tak je to u nás, – zosmutneli žltáčiky. – V našej rozprávke je všetko červené! Preto v nej nevidno ani Červenú čiapočku… – Vy nemáte Čiapočku? – zhíkli topánky. – Máme. Zelenú. Je to výnimka z pravidla. – Ešteže tak. A čo vlk? Toho máte? – Máme, no čo z toho, keď ho naša Zelená čiapočka vždy ponúkne zelenými čerešňami? Vlkovi príde zle od žalúdka a k babke sa nikdy nedostane. – Ani ju nezožerie? – Nie. – Ani ho poľovník nehodí do studne? – Nie. – Škoda peknej rozprávky. A čo u vás? – spýtala sa pravá topánka modrých kvapiek. – V našej rozprávke je všetko modré. Ľahko sa stane, že sa prechádzaš a vôbec nevieš, či je ešte nad tebou modrá obloha, alebo si už v mori. Ryby sú z toho také dopletené, že sa pre istotu učia chodiť. Potom ich musia nosiť morské koníky na chrbte, lebo chodiť po plutvách je nezdravé. A môže sa stať, že nepozorné veľryby, čo rady striekajú vodu, začnú zrazu vyfukovať obyčajný modrý vzduch. A to tak píska, že najlepšie je z modrej rozprávky utiecť. – Tak je to teda, – kyvkali šnúrkami topánky. – Myslíme si, že sa trochu môžu pomiešať, čo povieme? – spýtali sa jedna druhej a hneď si aj prikývli. Odvtedy sa v mori za domom mojej babky vždy fialovie, keď dozrievajú slivky. To sa miešajú červené a modré kvapky. Keď rastie tráva, more sa zelenie, lebo sa v ňom naháňajú žlté kvapky s modrými. A keď sa začnú pýriť paradajky, vtedy zoranžovie celé more aj so záhradou. To sa objímajú žltáčiky s červenáčikmi. Nuž, takto je to s morom mojej babky. Ako dobre, že o tom viete, lebo moja zábudlivá babka medzitým dávno zabudla, že vôbec nejaké more vlastní.

****
Zuzka s obavami pozorovala sekundovú ručičku na hodinkách. S každým jej pohybom sa to blížilo, s každým pohybom ručičky rástlo jej odhodlanie. – Poď Zuzka, už je čas! – začula hlas spoza rohu a pozbierala poslednú odvahu. – Ja tam už viac nechcem ísť, – povedala roztrasene, aj keď si predtým v duchu predstavovala pevný prenikavý a hlavne rozhodný hlas. – Už sme sa predsa o tom rozprávali, – doplával k nej hlasný povzdych. – Rozprávali, ale na konci som tam aj tak vždy musela ísť. A ja už nechcem. Načo tam budem chodiť, keď Dinda aj tak hovorí, že nemám bohvieaký talent? – Teraz už mama stála vo dverách a pozerala na Zuzku čoraz prísnejšie. – Na to, aby sa niekto naučil pekne hrať na klavíri, netreba veľký talent. Niekedy stačí aj taký celkom maličký. Všetko ostatné vyplní odhodlanie a radosť z hry. – Zuzka váhavo pozrela hore, no vtom si uvedomila, že vlastne trucuje a okamžite svoj pohľad zabodla nazad do zeme. – Lenže mňa to tam už s tou starou Dindou nebaví, – húdla si svoje. – Slečna Kudracíková je veľmi dobrá učiteľka klavíra. A nevolaj ju stará Dinda, je to neslušné, – mama začala nervózne podupkávať pravým opätkom, čo bol signál, že sa Zuzka dostáva k určitým hraniciam. – A musím ísť aj dnes? Prečo jej nezavoláme, že som ochorela? Aspoň na dva týždne? – zvolila inú, miernejšiu taktiku. Keď to nešlo tak, pôjde to takto, o tom bola presvedčená. – Nie, nezavoláme. Okamžite vstávaj a ideme. – To boli posledné slová, po ktorých pohár trpezlivosti už pretiekol, a tak sa Zuzka neochotne a čo najpomalšie zdvihla a s notami pod pazuchou sa pobrala na hodinu klavíra. Len čo vošla do príbytku slečny Kudracíkovej preplneného rôznymi perzskými kobercami a soškami porozkladanými po starom nábytku z lešteného dreva, Zuzku premklo neblahé tušenie. Slečna Kudracíková, nazývaná v kuloároch aj stará Dinda, podľa Zuzkinho skromného odhadu asi stopäťdesiatročná chudá kostnatá pani, ju hneď usadila za klavír. Zuzka poslušne sedela a dýchala výpary pochádzajúce z leštiacich prostriedkov, ktorými bol celý nástroj od hlavy po päty (keby nejaké mal) nasiaknutý. – Dobre, zahrajme si prvú časť, – povedala Dinda, čím myslela: zahraj prvú časť, ale bezchybne. Zuzka prvú časť cvičila najpoctivejšie, a?teda sa nemusela až tak báť. Zuzka videla, ako Dinde sediacej hneď vedľa klipkajú viečka a hlavou kýva zo strany na stranu. V tej chvíli jej pripomínala kobru, ktorú uspáva fakír na trhu svojou hudbou. Dinda schrapla a Zuzka sa musela zasmiať. Nanešťastie sa jej pritom pošmykol prst a zahrala zlý tón. – Ti ti ti ti ti ti!!!! – zabúchala Dinda po najpiskľavejšom klávese. – Zahrajme teraz druhú časť, – povedala už celkom pri vedomí, čo znamenalo: zahraj druhú časť, ale BEZCHYBNE. No druhá časť už nebola tak nacvičená ako tá prvá a zďaleka nebola bezchybná. Dinda jej začala počítať: – Pr-vá, dru-há, pr-vá, dru-há, hovorím PR-vá, DRU-há, PR-vá, DRU-há! – Keďže nebola veľmi úspešná, namiesto počítania schmatla do ruky najbližšie vrecko so sušienkami a?začala ich nervózne chrúmať do rytmu. Zuzka v najhlbšom sústredení načúvala rytmickému klopotaniu sušienok o zubnú protézu a snažila sa vystihnúť to správne tempo. – Ja tam už viac nechcem íííííísť, – bolo počuť na celý dom. – Na čo mi to budeeee? – Vieš, čo povedal ocko. – Áno, to Zuzka vedela až príliš dobre, keďže jej to opakovali zakaždým, keď tam nechcela ísť. Čiže vždy. – Klavír je kúpený, tak sa musím učiť, – zahundrala Zuzka, no vtom jej v hlave skrsol úžasný nápad. – Tak ho predajme a môžeme si kúpiť niečo krajšie! – Hneď si predstavovala, koľko nových vecí by mala, keby len predali ten odporný kus dreva. Koľko cukríkov, hračiek, hocičoho iného, len nie ten klavír. – To nejde tak ľahko, – zastavila mama hneď v zárodku Zuzkine nádherné predstavy a sadla si k?nej. – Nie je to len v tom, že klavír je drahý a nekupuje sa každý deň ako chlieb. Keď sa pre niečo rozhodneš, musíš to dotiahnuť do konca alebo sa o to aspoň čo najviac snažiť. Kde by bol svet, keby sa každý vzdal hneď na začiatku? Keď si sa chcela naučiť hrať na klavíri, bolo to tvoje rozhodnutie. Do ničoho sme ťa nenútili, a teraz musíš znášať to, čo si si vybrala. A tak sa Zuzka znova ocitla v starodávne zariadenom byte slečny Kudracíkovej. Dýchajúc leštiaci prostriedok na drevo a načúvajúc chrúmaniu sušienok sa usilovala čo najviac sústrediť. Vonku svietilo slnko, bol nádherný deň a ostatní niekde vonku vymýšľali nové hry. Len ona nemohla, lebo bola priviazaná ku kusu dreva v spoločnosti starej Dindy s vyťahanými pančuchami a o číslo väčšími topánkami. Zase sa nesústredila a učiteľka jej začala počítať. Striehla na každý pohyb Zuzkiných prstov ako jastrab. – Pr-vá, dru-há, pr-vá, dru-há...,– Zuzke to nešlo, ani keď sa sústredila. Pomýlila sa a stará Dinda jej capla po prstoch kostnatou rukou celou od omrviniek. Zuzka zaťala zuby a zhlboka sa nadýchla. Už len polhodinu. – Pozri, kto k nám prišiel, – povedala mama, len čo Zuzku zbadala prichádzajúcu návštevu. – Teta s tvojou malou sesternicou. Zuzka neisto vstúpila do izby a pozrela na čosi malé v kočíku. – Ideme si posedieť do záhrady, nemala by byť hladná, a prebalená je tiež, ale keby sa niečo dialo, hneď nás zavolaj, – nakukla mama do izby a už jej nebolo. Zuzka zostala sama s bábätkom, ktoré nádherne spinkalo. Kým spí, je všetko v poriadku, len nech nezačne... – Uááááá! – ozvalo sa z kočíka hneď, ako na to Zuzka pomyslela. – Neplaaač, – prihovorila sa bábätku, ale z nejakého dôvodu to nefungovalo. Skúsila ho zamestnať hračkou, bezvýsledne. Čo mu tak môže chýbať? Zuzka sa už-už chystala zavolať tetu s rodičmi, a vtedy dostala nápad. Váhavo sa posadila za klavír a začala hrať skladbu, ktorú vedela najlepšie (podľa slečny Kudracíkovej len slabý priemer). Ako sa hudba šírila po izbe, bábätko bolo čím ďalej, tým pokojnejšie, až celkom prestalo plakať a znova zaspalo. Zuzka neprestávala hrať, jednako sa bála, že by sa zobudilo, ale aj preto, lebo ju to zrazu začalo baviť. – Ako pekne tá vaša Zuzka hrá, – pochválila ju teta. – Ona nie je ako ten náš Matej, ktorý stále sedí len za počítačom a nevie sa od neho odtrhnúť. Mali by sme ho aj my zapísať do nejakej hudobnej školy. Zuzka dohrala spokojná sama so sebou. Videla, že nielen jej prvý poslucháč, teraz už pokojne spiaci v kočíku, ale aj iní dokázali oceniť jej námahu a verte tomu či nie, ďakovala slečne Kudracíkovej a jej protéze klopkajúcej do rytmu.

****
Tomu, čo vám rozprávam, sa dá uveriť iba vtedy, ak sa rozhodnete, že chcete... Ďalší byt bol celý dočmáraný, takže v ňom určite bývali deti. No super! Kde sú deti, obyčajne býva aj nejaká mama.  A tá Malej princeznej určite poradí, kde nájde svoju postieľku s nebesami. V predsieni bytu sa o stenu opierali tri horské bicykle. Vedľa nich boli pohodené kolieskové korčule a skejtbordy. Steny, skrine i dvere boli pomaľované ako múry na sídlisku. Všade obrázky a rôzne grafity. Uprostred toho všetkého stál veľký sušiak. Vyzeral skôr ako kolotoč. Zo stredovej tyče mu vychádzali dlhé ramená pospájané šnúrami. Trojmama otáčala sušiakom a postupne naň vešala dnešné veľké pranie: trenky, dres, ponožky. A?znovu: trenky, dres, ponožky. A do tretice to isté. Trojmama mala troch synov, náruživých futbalistov. Ich čisto vyprané žlté dresy s?číslicami 1, 2, 3 sa striedali stále dookola. Bol to kolotoč,   v ktorom Trojmama žila každý deň. Malá princezná sa na toto divadielko dívala s otvorenými očami a zdalo sa, že na chvíľu aj zabudla, že sa vlastne veľmi ponáhľa. Trojmama si Malú princeznú najprv nevšimla. Iba po chvíli, keď jej náhodou vypadol mokrý dres TROJKA na zem a musela sa poň zohnúť, zbadala pred sebou to udivené dievčatko. – Čo tu hľadáš, maličká? – spýtala sa s úsmevom. – Zasa nechali otvorené? Nikdy ich nenaučím, že kľučka je na to, aby sa ňou zatvárali dvere. Tí traja loptoši poznajú iba kľučkovanie s loptou na ihrisku. Čia si ty kamarátka? Jednotky, Dvojky alebo Trojky? – Malá princezná nemohla vedieť, že traja malí chlapci sa aj doma volali podľa čísla na drese. (Možno aj kvôli tomu, aby to mali jednoduchšie, pretože každý z nich mal iného otecka, a preto mal každý aj iné priezvisko. Mená Jednotka, Dvojka a Trojka tento problém celkom dobre vyriešili.) Malá princezná na otázku Trojmamy nevedela odpovedať. Zopakovala to, čo sa v tomto dome pýtala už niekoľkokrát: – Neviete, prosím, kde nájdem postieľku s?nebesami? Súrne ju potrebujem! Trojmame vypadol dres TROJKA z ruky po druhý raz. – Čo to hľadáš? Posteľ s nebesami? U nás?! – So smiechom pokračovala: – Ak chceš vidieť, ako to vyzerá v izbe tých mojich troch čertov, poď ďalej. Ale ja už za to neberiem zodpovednosť: trikrát do dňa im hovorím, že si tam majú po sebe upratať, ale oni ma počúvajú asi tak ako voľakedy ich traja otcovia. – Nechcete byť mojou mamou? – spýtala sa naliehavo Malá princezná. – Čože?! A načo ti je iná mama? Veď ty predsa tú svoju musíš niekde mať, či nie? – Malá princezná smrkla: – Áno, ibaže som sa jej predčasne stratila... a teraz neviem, kam mám ísť. Viem, že bývame v tomto dome, ale neviem presne, kde. Trojmama pokrútila hlavou: – Tak aby bolo jasné, v tomto dome mám decká iba ja, čo mi tie bosorky susedy nevedia odpustiť, a?preto sa furt na niečo sťažujú. No nech, už som si zvykla. Ja viem len jedno. Raz sa tento bláznivý kolotoč skončí, a keď tí fagani vyrastú, budem mať v dome troch poriadnych chlapov. A to som vždy chcela. Trojmama si vystrela kríže a?pokračovala v práci. TRENKY. DRES. PONOŽKY. Odrazu prestala a zadívala sa na tú malú: – Počkaj, vravíš, že si predčasne stratená? To je teda výraz! Tá milá pani suseda, čo býva na deviatom, tá čaká bábo... Ale ona bude nanajvýš tak v siedmom... – Ako sa dostanem na deviate? – spýtala sa Malá princezná nedočkavo. – Jednoducho výťahom. Vojdeš dnu, stlačíš deviatku – a raz-dva si tam! Jasné, že na každom výťahu je napísané, že malé decká sa smú voziť iba v sprievode dospelej osoby, ale chcela by som vidieť tých mojich, aby chodili pešo! Za loptou dokážu behať celý deň, ale ak by mali ísť hore po schodoch, to sa radšej vydriapu po odkvapovej rúre alebo hromozvode. Trojmama sa znovu rozosmiala. – Tak vám ďakujem, – povedala Malá princezná a dodala: – Rada by som mala Jednotku, Dvojku a?Trojku za bratov. Trojmama vyprskla: – To určite! Neviem si ani predstaviť, ako by sa k tebe správali. Oni – a baba?! Vzápätí sa zamyslela: – Hoci, keby sme mali v dome niečo také milé, ako si ty..., možno by potom prišli na to, že na svete nie sú iba bielo-čierne lopty, bicykle, skejty a spreje. Malá princezná znovu nebadane prešla cez stenu, a preto nevidela ten záhadný úsmev, s ktorým sa Trojmama znovu pustila do vešania bielizne. Už pred sebou nevidela iba trenky, dresy a ponožky... ale aj nežnú bielu nočnú košieľku. Bodkovanú ako krídla lienky. A hneď tej svojej malej dala aj meno: ŠTVORKA!

****
Jarný škriatok Pikolo nedočkavo obchádzal okolo svojho domčeka a čakal na znamenie, že sa jeho zimný braček vydal na cestu k starému dubu. Aj keď bývali na opačnej strane sveta, každý z nich cítil, že už je čas. – Viva?! Kde si sa tu vzala?! – zvolal prekvapene, keď zbadal prichádzať ukonanú malú vílu. – Čo sa stalo, že si vonku skôr, ako sa lúka stihla pokryť mäkkým jarným kobercom? Uzimená víla sa rozplakala. Pikolo ju vzal okolo ramien a voviedol ju do svojej chalúpky. Viva sa konečne usmiala. – Máš to tu ozaj útulné. U teba sa mi páči oveľa viac ako u Freda, – povedala, keď si prezerala jeho príbytok vyzdobený motívmi jarných kvietkov. – Čože? Chceš povedať, že si bola aj u neho? – stuhol Pikolo. Malá víla previnilo prikývla. – Pikolo, stalo sa nešťastie! Zima sa mi tohto roku zdala taká dlhá. Chcela som ťa čím skôr vidieť, a tak... Pikolo sa nevedel dočkať odpovede. Od rozčúlenia mu padla z hlavy končistá škriatkovská čapica a ukázalo sa, že pod ňou má strapaté zelené vlasy, podobné chumáčikom jarnej trávy. – Hovor predsa! Čo je s Fredom? Prečo s našou hracou skrinkou neprišiel k starému dubu? – vyzvedal. Viva musela vyjsť s pravdou von. – Pretože sa s ňou už teraz hrá žaba Futura. – Čože? Ako sa to mohlo stať? – nechápal Pikolo. Viva mu teda vyrozprávala, ako ju rosnička nahovorila, aby šla za Fredom. Povedala i to, ako sa Fredo svojej vlády nad počasím nechcel vzdať, a tak mu tú hraciu skrinku musela vziať. – A zázračná skrinka? – nechápal stále najmladší zo škriatkov. Viva zvesila hlavu a ticho šepla: – Rosnička mi ju ukradla. Odteraz sa budú ročné obdobia striedať tak, ako sa jej zapáči. Po zime vraj príde jeseň... a po lete jar! Rok sa začne v žiari slnka, zmení kalendár. – No teda! – rozčúlil sa Pikolo. Viva si myslela, že sa hnevá na ňu a znovu sa jej tisli slzy do očí: – Pikolo, nechcela som nič zlé, iba byť čím skôr s tebou. Je mi to ľúto. Pikolo si kľakol a pohladil malú vílu po líci: – Veď aj mne sa za tebou veľmi cnelo. – Myslela som, že s rosničkou sme priateľky, – poťahovala víla nosíkom. Pikolo jej nežne ponúkol vreckovku (samozrejme, že zelenú), no neodpustil si, aby ju aj trochu nepoučil: – Ak ide o moc, malá víla, na priateľstvo sa rýchlo zabudne. Potom sa sám zamyslel: – Futura si myslí, že sa stala vládkyňou štyroch ročných období?! – Čo budeme robiť? – opýtala sa Viva. Zdalo sa, že jej trochu odľahlo. Pikolo sa roztržito poškrabkal po strapatých vlasoch a znovu si nasadil končistú čiapku na hlavu. – Neviem, ale pôjdeme za bračekom Soláriom. Je o čosi starší ako ja, určite na niečo príde. Má slnko vo svojom mene a určite mu to páli. Víla si vydýchla. Aj keď vonku bola ešte stále zima, s jarným škriatkom jej bolo tak príjemne. Vyšli z Pikolovho domčeka. Cestou Viva vyzvedala, ako vlastne tá zázračná skrinka štyroch ročných období funguje. Pikolo jej to vysvetlil: – Verklík má štyri malé zásuvky. Sú na nich naše podoby. No a podľa toho, ktorú zásuvku otvoríš, keď začneš krútiť kľukou, ozve sa iná hudba. V tej mojej melódii je schovaný spev jarných vtákov. Víle Vive bolo jasné, že rosnička Futura bude teraz otvárať tie zásuvky hlava-nehlava... a samotnej sa jej z toho zamotala hlava! Ledva Pikolovi stačila, no ten ju vzal za ruku a súril ju: – Nestrácajme čas! Solário bude snáď múdrejší ako my.

****
Ja, Kristína Mišková, som dcéra obávaného matematikára Jána Mišku, ktorý učí na našej škole a navyše učí aj mňa! Rozprávať o tom, čo to znamená mať tatka matikára, je asi zbytočné, tú hanbu treba zažiť na vlastnej koži, aby ste to pochopili (naozaj nikomu neodporúčam). Vtip je v tom, že keď sa niektorej učiteľke nepáčilo niečo, čo som urobila, ako som sa pozrela alebo čo som napísala, okamžite o tom otec vedel. Niekedy vedel dokonca viac ako ja. Raz, keď som sa kamarátke snažila pomôcť na písomke z matiky, otec na to prišiel. Vzal mi žiacku a napísal: – Tvoja dcéra podvádza na písomke. Dohovor jej! Adam Miška. – Také a podobné veci sa stávali často. Prečo o tom ale hovorím? Pretože to, čo sa v posledných mesiacoch dialo v triede, by nebolo také zlé. Ibaže môj otec, Adam Miška, učí na tejto škole a navyše učí aj mňa. A aj tak je všetkému na vine Rudo. Rudolf Rašelinský! To je meno chlapca, ktorý mi tento polrok riadne zavaril... Raz cez prestávku som si písala úlohu, ktorú som mala urobiť doma, ale nestihla som...! (Neberte si zo mňa príklad, úlohy sa, samozrejme, píšu doma...), Rudo sa prikradol k mojej lavici a v nečakanej chvíli ma štuchol do pása. Zvýskla som ako šialená. Bolo jasné, že mu to musím vrátiť. Otočila som sa a plesla som ho s rozhorčeným výrazom v tvári. Na moje počudovanie, len sa uškrnul a nič...! Ani sa nezháčil, ani nenamietal. Akí sú tí chlapci divní! To bol len začiatok. Rudo začal robiť rôzne pokusy, ktorým som vôbec nerozumela a ktoré ma vždy dosť nahnevali. Vrátila som sa z veľkej prestávky do triedy a čo nevidím – nevidím svoje veci! Všetko zmizlo. Vedela som, na koho sa obrátiť. – Ruuuuudooooo! – zvrieskla som hlasno. O chvíľu sa objavil pán R. – Kde mám veci? Kde si ich dal? – Ja? – odpovedal s úškrnom, akoby sa nechumelilo. Bola som veľmi nervózna. Chalani hlásili, že sa blíži Jurášková, naša fyzikárka a prísna osoba. Rudo pochopil, že je čas, aby mi veci vrátil. Zašiel do vedľajšej triedy a zároveň s učiteľkou sa navrátil aj s mojou taškou. – Čo to tu je, Rudo? A ty, Kristína? Už si mala sedieť na mieste a pripravovať sa na hodinu! – dohovárala mi Jurášková. – Ale ja som... – Sadnite si už na miesta! – prísne dodala učiteľka. Keby som niečo povedala, za minútu by to otec vedel a navyše v nejakej prekrútenej forme. V ten deň môj sused Juraj Krhlička (múdra hlavička...) neprišiel do školy. Mal angínu alebo inú chorobu, ktorá dobre poslúži na to, aby sa človek vyhol písomke z chémie. Rudo neváhal a sadol si vedľa mňa. Jasné, tesne pred začatím hodiny, aby som nestihla namietať! Aká drzosť! Keď to Jurášková uvidela, vedela som, čo bude nasledovať. Áno, presne tak... Otec akoby to už vedel. Celú hodinu sa Rudo tváril ako môj najväčší kamarát. Kradol mi perá, čmáral mi do zošita nejaké obrázky, tak aj ja som mu niečo načmárala, a medzitým sa ešte vyškieral. Vedela som, že nič nemôžem stratiť. Tak som ho nechala. Nech si sedí vedľa mňa. Nasledovala litika, teda literatúra (otec nemá rád, keď sa tak vyjadrujem...). Grétka, naša slovenčinárka, prišla na hodinu so zvyčajným úsmevom. Keď si všimla, že sedím s Rudom, lepšie povedané, že ON sedí pri mne, dalo sa čítať z jej tváre, čo si myslí. Myslela si, že nebodaj ja... Ja a on... Vylúčené! Potom sme čítali niečo ako Rómeo a Júlia, vraj to napísal nejaký Shakespeare, a bolo to o láske. Grétka nás vyzvala, aby sme spolu s Rudom čítali ľúbostné básne a divne sa pri tom usmievala... Moje dni sú zrátané. Čo som komu urobila???      Doma to vyzeralo horšie, ako som očakávala. Už ma vyhrešili kvôli tomu, že som spolužiačke pomáhala na matike a teraz Rudo... – Kristína, musíme sa s tebou porozprávať, – takto sa začína každý nepríjemný rozhovor... – Jurášková mi povedala, že si dnes sedela s Rudom... A vraj ste sa na seba pekne usmievali. – ON si sadol ku mne a ON sa vyškieral. – Vážne? A čo ste robili s tými perami? Prečo ste sa bavili? – Oci, – povedala som otrávene. – Keď chceš veriť Juráškovej, tak jej ver. Ale ja som nevyrušovala. – Poznáte to. Rodičia jednoducho veria viac dospelým. Ktovie prečo. Uznávam, čudné správanie Rudolfa Rašelinského malo aj svoje dobré stránky. Vždy sa mi ušiel jeho obedňajší koláč. Keď sme cez prestávku hrali karty (opäť opakujem, neberte si príklad, karty sa v škole nehrajú!), niekedy Rudo podvádzal v môj prospech. A tváril sa akoby nič. Navyše ma toto jeho správanie skoro stálo kamarátstvo s Ingrid Muchotrávkovou, poriadne múdrou babou z našej triedy. Už som si zvykla na zmiznuté veci, na jeho otravné spolusedenie namiesto Jurka Krhličku, na jeho úškrny, ale na štuchanie si teda zvyknúť nemienim! Aj tak som nepochopila, čo tým chcel dosiahnuť... Keď mi došlo, že kvôli Rudovi mám len samé problémy, rozhodla som sa, že si ho nebudem všímať. Možno ho to prejde. Keď mi ukradol tašku, nerozčuľovala som sa. Zaobišla som sa aj bez nej, na chvíľu. Keď si ku mne sadol, jednoducho som si ho nevšímala. Cez prestávky som nehrávala karty, radšej som si písala úlohy. Jediné, čo mi stále vadilo, bolo zákerné štuchanie. A potom sa stala tá príhoda, vďaka ktorej sa všetko vyriešilo... Tak ako už mnohokrát predtým, tesne pred hodinou Rudo a jeho podarení kamoši vytvorili na schodišti zátarasu, bariéru pre tých, ktorí sa ponáhľali na hodinu. Medzi ponáhľajúcimi sa som bola aj ja. Na rozdiel od ostatných som sa cez ňu nemohla dostať. Skúšala som Ruda podplatiť, presvedčiť, stále nič. Zazvonilo, bolo to napäté... A v tom som dostala nápad: – Rudo, ak ma teraz hneď nepustíš, dám ti facku. Rudo sa usmial, akože žartujem. Ukázal na svoje pravé líce, potom sa opravil a ukázal na to ľavé. – Dobre, – povedala som a vtom momente moja ruka pristála na jeho ľavom líci, ktoré sám s úsmevom vybral. – Áááááááááu! – zajajčal Rudo, chytil sa za líce a barikáda sa prerušila. Víťazoslávne som prešla do triedy. – Ty si dala Rudovi Rašelinskému facku??? – nemohol otec vyjsť z údivu, keď mu to nejaká dobrá duša vyklebetila. – Koledoval si o to. Nechcel ma pustiť do triedy. Od toho dňa sa Rudo Rašelinský správa takmer normálne. Neštuchá ma, nekradne mi veci, nepodvádza v kartách, ale ani mi nenosí na desiatu koláče svojej mamy a nepožičiava mi perá... No čo už, ja to nejako zvládnem.

****
Hlboko v tajomných zákutiach pivnice, niekde medzi prázdnymi škatuľami od topánok a zaprášenými vianočnými ozdobami, žije prašiškriatok Celestín. Jedného dňa mu zlé šváby unesú rodičov, a tak sa musí vydať na záchrannú výpravu. Ako sa to celé začalo...? V to ráno sa Celestín prebudil sám. Niekoľko minút len tak ležal a pozoroval zrniečka prachu tancujúce v slnečnom lúči, ktorý cez okno dopadal do pivnice. Spolu s Celestínom sa však ráno, tak ako obvykle, prebudil aj jeho žalúdok a ten sa teraz začal dožadovať raňajok. Celestín preto vystrčil nos z chumáčika vaty, v ktorom spával, a zavolal: – Mami, už som hore! – Na Celestínovo veľké prekvapenie však mama nevykukla spoza veľkej škatule od banánov a nezaželala mu dobré ráno. Žeby ho nepočula? Skúsil to teda ešte raz: – Už som hore! – Ale ani tentoraz sa nič nestalo. V celej pivnici vládlo ticho prerušované len jemným šumením padajúceho prachu. – Mami! Oci! – zakričal Celestín oveľa hlasnejšie. Pivnica však aj naďalej zostala prázdna a pustá. „Aha, vy sa chcete hrať na skrývačku,“ zasmial sa Celestín, vyliezol zo svojej vatovej postieľky a trikrát zabúchal na akúsi starú haraburdu povaľujúcu sa na dlážke: – Skrytí, neskrytí, idem! – Potom nazrel do skríň aj do poličiek, nakukol do všetkých škatúľ, balíkov i vriec, ktoré boli odložené v tej časti pivnice, kde spolu s rodičmi i ostatnými prašiškriatkami žil. – To je čudné, – pomyslel si Celestín, – ešte nikdy sa im nepodarilo tak dobre sa ukryť. Vždy ich nájdem hneď na prvýkrát. Kde len môžu byť? – Chcel sa ešte raz pozrieť do starej škatule od topánok, keď ho vtom vyrušil piskľavý hlások: – Hľadáš niečo? Celestín sa strhol a pozrel sa tam, odkiaľ hlások prichádzal. Na polici tesne nad ním stála šatová moľa a pozorovala ho. – Hľadáš niečo? – zopakovala Moľa svoju otázku. – Hľadám, – prikývol Celestín. – A čo? – vyzvedala Moľa. – Čo hľadáš? – Mamku a ocka. Stratili sa mi, – vysvetlil jej Celestín. – Aha, – zatiahla Moľa sklamane. – Myslela som si, že hľadáš niečo dôležité. – Môže byť niečo dôležitejšie než mamka a ocko? – Samozrejme, že môže! Napríklad... taký chutnučký mohérový svetrík. Hoci... – Moľa sa na chvíľu zarazila, – ja držím diétu, aby som si nepokazila postavu. Som totiž modelka. Veľmi známa modelka! – Známa? – opýtal sa prekvapene Celestín, pretože on Moľu nepoznal. – Veru tak. Známa a slávna. Ľudia ma priam zbožňujú. Keď som sa nedávno zjavila v jednom byte, všetci povyskakovali z kresiel, behali za mnou po celej izbe a nadšene mi tlieskali, –chválila sa Moľa a doširoka pritom roztvorila svoje matne trblietavé krídla. Niekoľkokrát nimi zamávala, akoby sa chystala vzlietnuť. – Ale... – Celestín chcel čosi namietnuť, no Moľa mu skočila do reči: – Ale? Aké ale?! Vari pochybuješ o mojich slovách?! Neveríš, že som slávna?! – To nie, verím ti. Ale ja si aj tak myslím, že mamka a ocko sú najdôležitejší na svete. – Pch, – odfrkla si Moľa posmešne, – že najdôležitejší... Vidno, ako málo toho o svete vieš. Pozri sa na mňa. Som nádherná, však? Tie zlatisté krídla! Tá elegancia! Videl si už niekedy niečo krajšie? Samozrejme, že nie. Som totiž dokonalá. Som hviezda. A pritom som svojich rodičov nikdy nepoznala. Vyliahla som sa celkom sama v jednom vkusnom vlnenom kostýme a potom som sa, podotýkam, opäť celkom sama, stala tým, kým som. Najkrajším motýľom v celej pivnici! – Moľa sa pohrdlivo pozrela na Celestína. – Ešte stále si myslíš, že rodičia sú najdôležitejší na svete?! – Ja... ja... neviem, – zahabkal Celestín a konečne začínal rozumieť, prečo jeho mamka o šatových moliach vždy tvrdila, že sú čudné. – Prirodzene, že nevieš, – prikývla dôležito Moľa, – si predsa obyčajný prašiškriatok. A prašiškriatkovia sú strašne primitívni. Veď ako by mohol niekto, kto celý deň pojedá prach, rozumieť takým zložitým veciam, ako je život a móda? – Moľa chvíľu premýšľala o duchaplnosti svojich slov, potom znovu rozprestrela krídla a dôstojne sa vzniesla do vzduchu. – Prepáč, ale už musím ísť. Mám sa ešte stretnúť so svojím agentom. Chce mi ponúknuť angažmán v istej svetoznámej módnej show. Ja totiž milujem šaty! Priam ich žeriem... – Počkaj, nevidela si niekde mojich rodičov? – zakričal Celestín za odlietajúcou Moľou, ale tá ho už nepočula, pretože sa ladne stratila v šere pivnice. Vo vzduchu po nej zostala visieť len vôňa drahého parfumu. Celestín osamel. Ešte raz skúsil prehľadať všetky miesta, kde by sa mohli skrývať jeho príbuzní, no znova nič nenašiel. Bolo to zvláštne, všetci odišli a jeho tu nechali samého. – Ale prečo?! – pýtal sa v duchu Celestín. – Čo som bol zlý? Neposlúchal som? Alebo ma už nemajú radi? – Nerozumel tomu. – Prečo ma opustili?! Ako len mohli...?! Začalo sa ho zmocňovať zúfalstvo, a aby toho nebolo málo, žalúdok mu vytrvalo a neodbytne oznamoval, že ešte stále nič nejedol a že je strašne hladný. – Určite je už obed, – pomyslel si Celestín a v tej chvíli si spomenul na fantastické buchty, ktoré jeho mamka piekla z toho najjemnejšieho prachu a ktoré by v tejto chvíli iste kládla na jedálenský stôl. No mamka zmizla. Opustila ho a nenechala mu ani kôrku prachového chlebíka. Celestín bol taký hladný, že by zjedol aj staré pavučiny, ktoré inak neznášal. Aby upokojil škvŕkajúci žalúdok, nabral si z police plnú hrsť prachových zrniečok a vložil si ich do úst. Nechutili tak dobre ako od mamky, ale žalúdok aspoň na chvíľu prestal vrzúkať. Vždy, keď býval Celestín smutný, zvykol sa utiahnuť do škatule s vianočnými ozdobami, ktoré mali ľudia odložené v pivnici. Zahrabal sa do trblietavých girlánd a nechával sa uspávať záhadnou a čarovnou vôňou Vianoc. Aj dnes tak urobil, no blýskavé pozlátka mu nepriniesli úľavu. Celestín to už nevydržal a pustil sa do plaču. Ocko mu síce vravieval, že chlapi neplačú, ale Celestín nebol chlap, bol iba vystrašený chlapec, ktorému sa stratili rodičia. Plakal veľmi dlho, až napokon od únavy zaspal. Snívalo sa mu o mamke a ockovi. Stáli vedľa neho, no odrazu sa začali rozplývať. Mizli ako dym zo zhasnutej sviečky. Mamka k nemu načahovala ruky a kričala: – Pomoc! Pomoc! – V tej chvíli sa Celestín strhol a prebudil. Načúval. To volanie o pomoc sa mu zdalo neuveriteľne skutočné. A naozaj, krik sa onedlho ozval znovu: – Pomoc! Pomoc! – Vychádzal odniekiaľ z horných políc. – Mamka? Ocko? Už idem! – zvolal Celestín, rýchlo sa vydriapal zo škatule s vianočnými ozdobami a rozbehol sa za hlasom. Chvíľu sa predieral cez neporiadok, ktorý sa v pivnici rokmi nazhromaždil a zapĺňal ju takmer až po strop. Musel preliezť cez staré polámané kusy nábytku, nefungujúce televízory, vylomené a rozbité okná, cez všetky veci, ktoré tu ľudia odložili dúfajúc, že ich ešte niekedy budú potrebovať. V jednom okamihu hrozilo, že sa naňho zosype kopa starých novín. Hneď nato sa zdalo, že spadne do obrovského hrnca, keď sa ponad neho pokúšal prejsť po uzulinkom mostíku urobenom z antény starého rádia. Napokon sa mu predsa len podarilo dôjsť až tam, odkiaľ sa neustále ozývalo zúfalé: – Pomoc! Pomoc! – Netrpezlivo rozhrnul kôpku špinavých handier a už-už sa chcel vrhnúť do náručia svojich rodičov, ale to, čo zbadal, ho na mieste prikovalo. Na stene pred ním totiž visela akási čudná pavučina. Celestín nemal čas uvažovať, prečo mu tá pavučina pripadá zvláštna, oči mu totiž okamžite padli na šatovú moľu, ktorá sa v tej pavučine bezmocne metala. – Konečne! –potešila sa Moľa, len čo zbadala Celestína. Rýchlo ma vysloboď! – Ale ako? –opýtal sa bezradne Celestín. – Jednoducho! Roztrhaj vlákna! – prikázala mu Moľa. – To by šlo, – prikývol Celestín a už sa chystal pretrhnúť prvé lanko tej čudnej pavučiny, keď ho vtom zastavil neznámy hrubý hlas: – Nech ti to ani nenapadne! Celestín sa obzrel. Och! Tesne za ním stál obrovský pavúk a nahnevane sa naňho mračil množstvom očí. – Nech ti to ani nenapadne! – zopakoval dôrazne a dodal: – Pracoval som na tom celú noc. – Na čom? – spýtal sa zmätene Celestín. – Predsa na mojom umeleckom diele, – vysvetlil mu Pavúk. – Na akom dele? – nerozumel Celestín, pretože v sieti uväznená Moľa začala hystericky jačať. – Ach, – zaúpel Pavúk a prednými nohami sa chytil za hlavu, – zas jeden umelecký ignorant. Čo si ešte nikdy nepočul o umeleckom diele?! – Samozrejme, že počul, – ohradil sa Celestín. – Umelecké dielo je predsa vtedy, keď..., vlastne, vtedy, ak... Zarazil sa a Pavúk si opäť vzdychol: – Asi bude lepšie, ak ti nejaké umelecké dielo ukážem. Napríklad toto. – Toto?! – Celestín sa prekvapene pozrel na potrhanú sieť, v ktorej sa ešte stále trepotala jačiaca Moľa. – To je veru čudné umenie. – Nie. Toto umelecké dielo je zničené! No, ak sa rozhliadneš okolo seba... Celestín urobil, ako mu poradil Pavúk, a od údivu takmer onemel. Každé voľné miestečko navôkol bolo pokryté pavučinami. Ale nie hocijakými. Keď sa im Celestín prizrel bližšie, pochopil, prečo sa mu tá prvá zdala byť čudná. Ani jedna z vystavených pavučín nevyzerala ako obyčajná pavúčia sieť. Tieto boli oveľa krajšie, pretože na nich boli vypletené obrazy kvetov, motýľov, tancujúcich škriatkov a rozprávkových krajiniek. – To je krásne! – ochkal od úžasu Celestín. – Nádherné! Ako si to...? Pavúk pyšne vypol svoju hlavohruď. – Jednoducho. Raz som medzi starými novinami našiel časopis o pletení. Zapáčilo sa mi to, a tak som skúsil. Spočiatku to bolo dosť ťažké. Pokús sa štrikovať, keď máš osem nôh. Stále som všetko poplietol – namiesto hladko som plietol obratko, namiesto toho, aby som očká nahodil, som ich zahodil. Ale napokon som to zvládol. Pavúk sa na Celestína spokojne usmial. – Som rád, že sa ti páčia. Pretože ostatným pavúkom sa nepozdávali. Vraveli, že sú otrasné. Podľa nich pavučiny musia byť stále rovnaké. Ale ja som umelec, nemôžem robiť rovnaké veci. Každé moje dielo musí byť originálne. Kým Pavúk rozprával, Celestín znova a znova obdivoval jeho štrikované siete. Boli skutočne úžasné. Škoda, že tu nie je jeho mamka a ocko, aj im by sa to určite páčilo, napadlo mu a v tom okamihu mu do očí vstúpili slzy. – Stalo sa niečo? – preľakol sa Pavúk. – Znepáčili sa ti moje umelecké diela? – Nie, to nie, – upokojoval ho Celestín. – Tvoje pavučiny sú dokonalé. Len som si spomenul na svojich rodičov. Dnes ráno sa mi stratili. Nevidel si ich náhodou? Pavúk sa na chvíľu zamyslel: – A vieš, že možno aj videl? Keď som včera v noci štrikoval pri romantickom svite mesiaca, všimol som si skupinku prašiškriatkov. Možno to boli tvoji príbuzní. – Určite boli! Iní prašiškriatkovia tu nežijú, – vykríkol natešene Celestín. – Kam išli? – Nuž, akoby som ti to... Oni vlastne nikam nešli, oni boli odnášaní.

****
Zobudili sa zavčasu. V dome bolo ticho. Maťovi a Lenke sa nechcelo vyliezť spod páperových paplónov. – Kde je stará mama? – zašepkala Lenka. – Asi išla po mlieko, – odvetil Maťo. – A dedo? – Kde by bol? Ten je určite od rána pri včelách. – A Cézar? Len čo Lenka vyslovila Cézarovo meno, v tej chvíli udrela na kľučku dverí ťažká laba, zavŕzgali pánty a na kuchynskej dlážke zaškrabkali pazúry. Cez prah vzápätí nazrela do spálne obrovská psia hlava. – Baf, hu! – pozdravil Cézar Maťolenkov. Cez prah izby však neprekročil. Von! – povedal rázne Maťo. Cézar bafol, zvrtol sa a vybehol von! – Prečo si ho vyhnal? – hnevala sa Lenka. – Urazil sa, že naňho už od rána kričíš. Maťo vykĺzol z postele a naboso prebehol k dverám. Nazrel cez sklo na verandu. Vrátil sa do izby, ticho sa zasmial: – Zazerá na mňa. Tuším sa hnevá. Musíme si ho udobriť. – Ako? – nerozumela Lenka. – Trochu sa s ním prebehneme po dedine, – povedal Maťo. – To má najradšej. – Mne sa nechce, – povedala Lenka. – Aj keď sa ti nechce, – povedal Maťo, – aspoň potichu zašepkaj jeho meno. – Cézar, – ticho vydýchla Lenka. Kľučka prudko cvakla a Cézar znova zadupotal v kuchyni labami a zaškrabotal pazúrmi. – Tu! – bafol Cézar rázne ako vojak. – Ideme von? – spýtal sa Maťo. Cézar znovu zadupotal, zavrtel sa, zašvickal chvostom. Psovsky sa smial a radoval. V tej chvíli však začali hodiny odbíjať šiestu. Na dolnom konci dediny zavyla na streche píly siréna. Jej hlas sa odrazil od oblohy, akoby bola z modrastého skla. Cézar stiahol chvost a vybehol na verandu. Slnko bolo nízko, ešte nesvietilo na dvor, zatienenom susedným domom. Cézar dvíhal hlavu, akoby chcel privítať slniečko, čo sa o chvíľu prehupne nad hrebeň strechy. Hodiny odbili šiesty raz, siréna na píle prestala jačať a jej hlas klesal do hĺbok, pomaly hrubol. Cézarovi sa to však nepáčilo: v hrdle a prsiach mu zahučalo, dospieval rannú pesničku sirény psím basom. – Jaj, spievaš falošne, – zapchával si uši Maťo. – Musíš takto – aúúúúúúúú-au! Cézar zatrepal hlavou, až mu uši plieskali: Maťov spev zasa nebol pre jeho citlivý psí sluch. Švihol Maťa chvostom po kolenách, akoby chcel povedať: Dobrý si, ale nik sa ti neozval. Keď ja zavyjem, začnú štekať a brechať všetci psi v Muráni. Cézar zbehol na dvor a zabúchal chvostom na železnú bránku. Maťo mu otvoril a Cézar vybehol na cestu. Bežali za ním. Prebehli môstikom nad potokom, kde mútili vodu táravé kačice. Zakrádali sa šerom medzi stodolami a potom sa prepchali pomedzi vytrhané latky plota do starej opustenej záhrady. Napokon vybehli hore kopčekom do borovicového lesíka nad cintorínom. Kúsok cesty skákali po podvaloch starej lesnej železničky. Potom znovu zbehli z koľajníc železničky do lesíka. – Nezablúdime, Maťo? – spytovala sa zadychčaná Lenka. – Čo si malá, Lenka? Cézar je tu kráľ, s ním sa nestratíme! Znovu zbehli dolu kopcom a vykračovali si okolo záhrad domov, z ktorých sa ozývali psi: roztrasení ratlíci, mudrlanti jazvečíci, kučeraví frajeri kokršpanieli, bojachtiví vlčiaci a bielosrstí zbojníci slovenskí čuvači. Cézar bežal cestou popri potoku, až kým ju neprehradila bielo-červená závora. Vedľa nej bola značka: zákaz vjazdu všetkým autám aj motorkám. Z ústia hlbokej doliny dýchal chlad. – Ja sa bojím, – povedala Lenka. – V tej doline sme ešte neboli! – S Cézarom sa bojíš? – zatiahol neveriacky Maťo. – Určite nám chce čosi ukázať. Poďme za ním, Lenka! Cézar podliezol závoru, Maťo podliezol závoru, napokon aj Lenka váhavo podliezla a potom sa neisto rozhliadla. Stáli na prahu tajomnej doliny, kam hocikto nemôže. Ináč by tu predsa nebola bielo-červená závora! – Aká rozprávka sa tu začína? – opýtala sa ticho Lenka. A vtedy sa to stalo: zrazu mali uši plné hlasov, kriku, šepotu, všetko okolo nich rozprávalo – stromy, kríky, chrobáky v tráve, vtáčiky vo vzduchu, ba začuli aj bublanie rýb v potoku. – To je haravara, baf! Čo vy na to? – zasmial sa Cézar. Maťo a Lenka prekvapene cúvli pred Cézarom. – Ja ti rozumiem? – vytreštil oči Maťo. – Odkedy hovoríš ľudskou rečou? – čudovala sa Lenka. – Nikdy som netáral ľudskou rečou,– zahundral Cézar. – Stále si vravím, ako mi papuľa narástla – brešem si po psovsky. – Ale my ti rozumieme, – povedal Maťo. – Každé slovo... chcem povedať bafnutie! – Čo sa čuduješ? – bafol Cézar. – Tu v Hrdzavej doline si odjakživa všetci rozumieme. Baf! A tak sa Maťo a Lenka dozvedeli, do akej doliny zablúdili. Už sa ničomu nečudovali, iba počúvali, ako sa Cézar zdraví so stromami, vtákmi aj chrobákmi. Cézar odpovedal na úctivé pozdravy slušným brechnutím a predstavoval Maťa i Lenku naľavo aj napravo. – To sú moji priatelia Maťolenkovia! Baf! – brechol silným hlasom, že ho museli počuť všetci obyvatelia Hrdzavej doliny. A potom už len počúvali lesné správy: o tom, že v noci šarapatila v kurínoch na hornom konci líška a že ju psi hnali až sem do doliny. Aj s tchorom, ktorý sa ešte len vyberal na nočný zboj. – Na Hôrke je dobrá tráva pre srnky aj pre zajatce,– ozvalo sa z húštiny. – Pochutnajte si, kým ju nepokosia. – Maliny už dozrievajú, aj jahody. Čoskoro k nám príde na návštevu medveď z Poludnice,– povedal iný hlas. Cézar bafol, že ďakuje za novinky, a zvrtol sa nazad dolu cestou. Pred závorou odbehol k plytkej zátočinke potoka a napil sa vody. Keď Maťo a Lenka zastali nad vodou, zazreli medzi kameňmi mihať sa pstruhy s červenkastými bodkami. Maťo začrel otvorenou dlaňou do vody, no pstrúžiky mykli chvostom a už ich nebolo. Maťovi spomedzi prstov odkvapkávali len strieborné perličky vody. Lenka sa nahla k potoku a na perách zacítila chladný vodný bozk, ba začula aj bublavý smiech. Potok sa jej smial, no nehnevala sa naň, lebo jej zahasil smäd vodou, čo voňala hlbinami zeme. Každý hlt si najprv vychutnala, akoby mala v ústach ľadovú guľôčku, ktorá ju pošteklila na jazyku, potom v hrdle a vzápätí chladila až kdesi v žalúdku. – To si ešte nepil, Maťo! – zalapala po dychu Lenka. – To je lahôdka! – Čože? Voda? – zasmial sa jej braček. – Táto nie je hocaká, – prisvedčil Lenke Cézar. – Kto sa jej raz napije, inú už nechce! Tak veru, baf! Maťo si nabral vodu do dlaní, napil sa, až ho zadúšalo. Ešte raz si nabral, umyl si ňou tvár a zasmial sa: – Ňam! Sem budeme chodiť každý deň, Cézar! – Pre mňa za mňa ráno aj večer! Baf! – otriasol sa Cézar a pokropil vodou z kožucha Maťa aj Lenku. – Hrdzavá dolina privíta každého, kto ju navštívi s dobrým úmyslom! Maťolenkovia podliezli závoru a kráčali za Cézarom do dediny, kde bolo plno hluku: píla cirkulárka sa zahryzávala oceľovými zubami do hrčavého kláta, na ceste, ukrytej medzi stromami na hradnom kopci, vrčalo neviditeľné auto, ktoré zvážalo drevo z hôr, a na železničnej staničke trúbil červený motoráčik. Doma ich už z verandy vyzerali starí rodičia: – Kade beháte bez raňajok, basordiki? – My sme už boli na kráľovských raňajkách, – povedala Lenka a pohladkala Cézara, – s pánom kráľom v kráľovskej doline. Pozval nás. – Ale ba, – zasmial sa dedo. – A čo to bolo za kráľovské jedlo? A v akej kráľovskej doline? – Predsa voda v Hrdzavej doline, – povedal Maťo. – Tam je naozaj kráľovská voda, – povedala starká. – Čistá ako krištáľ. – A zdravá, – povedal dedo. – Vždy keď som si z nej zajedol zo dva hlty, začalo mi škvŕkať v bruchu. – Veď aj ja som hladný ako Cézar, – povedal Maťo. – Tak si všetci dáme kráľovské raňajky, – povedal dedo a pohladkal Cézara po širokej hlave, kde mal v bielej srsti hnedé koliesko, podobné kráľovskej korune. Dedo, starká, Maťo a Lenka sa pobrali do kuchyne k prestretému stolu. Cézar dostal od starkej za misku mlieka. Vychlípal ho a potom si ľahol pred dvere ako správny strážca domu. Vlastne ako kráľ psov, ktorý je na návšteve u ľudí.

****
Dnes v škole sme sa rozprávali o tom, čo robia naši rodičia, keď sme v škole. Veľmi nás to nezaujímalo, kým nevstala Darina-Mandarina a nepovedala, že včera videla v televízii Paťovho otca v akomsi filme a že tam robil takého hlúpeho šaša. Ona by to vraj svojmu otcovi nedovolila. Potom vyskočil Paťo červený ako paradajka a povedal:    – Môj ocino je dobrý herec! V divadle všetci plačú, keď stojí na javisku a práve ho prepichujú šabľou!  – To naozaj? – vyvalila oči Darina-Mandarina. – Ticho, deti! – zamiešala sa medzi Paťa a Darinu naša Cibuľa.  – Paťov ocko je naozaj dobrým hercom. Vie aj rozosmiať, aj rozplakať. To, že v nejakom filme hrá šaša, to tak má byť. On iba hrá šaša. Je to jeho rola. – Zemiaková? – zapišťal Tóno, ktorý nikdy nevie, o čom je reč. – Tóno! Zemiaková môže byť roľa! Toto je herecká rola, vieš? – povedala Cibuľa, ale vôbec sa na hlupáka Tóna nehnevala. – A môj ocko má röntgenové oči! – povedala Svetlana. – To by mohol robiť spidermana alebo laserového pátrača! – vyskočil Lukáš a chcel, aby ho Svetlana so svojím ocinom zoznámila. – To ako myslíš, Svetlanka, že má tvoj ocko röntgenové oči? – Tak. On je sochár. Raz som bola v ateliéri, to je taká izba s veľkými oknami, a on tam stál a búchal kladivom a dlátom po kameni. Pýtala som sa ho, prečo to robí, a on mi povedal, že to uvidím až potom, keď bude socha hotová. On v tom kameni videl sochu a ja nie. Hneď som vedela, že má röntgenové oči. – No, Svetlanka, on má oči normálne, ale vidí nimi viac ako ostatní. Má fantáziu, vieš? Umelci musia mať fantáziu, – povedala Cibuľa. – Môj ocko je pekár a ja mu niekedy pomáham, – postavila sa Veronika. – A nie je to nebezpečné? – spýtala sa Darina-Mandarina. – Nie. Veď ja nie som v pekárni. Ja sa u nás doma v kuchyni hrám na pekárku a vymýšľam, ako majú vyzerať koláčiky. Robím ich z plastelíny. Naposledy som vymyslela, aby dal ocko do koláčikov dve mandle ako ozdobu. On to urobil a odvtedy si všetci kupujú iba šikmooké orechovníky. – Hovoríš o pekárni na námestí? – spýtala sa Cibuľa. – Áno, to je ockova. – Veď ja si tie šikmooké orechovníky kupujem! – zhíkla Cibuľa a bežala do zborovne. O chvíľu prišla a ukazovala nám, ako vyzerá koláč, ktorý vymyslela Veronika. Naozaj: vyzeral ako Číňan. V ten deň sme boli všetci na Veroniku hrdí. Cez prestávku som rozmýšľal, ako by som mohol aj ja pomôcť svojmu ockovi, ale zatiaľ som okrem vynášania smetí nič múdre nevymyslel. Marta Hlušíková: MOŽNO JE NÁŠ DEDKO BOSORÁK / z knihy Čo baby nedokážu/ V našom dome je zlodej! Prišli sme na to takto: v nedeľu poobede je u nás čítací čas. Ocko sa usadí na terase do veľkého kresla, na stolík vedľa seba si položí šálku s kávou a zavŕta sa do svojho obľúbeného časopisu o počítačoch. Do druhého kresla si sadne mama, na stolík si tiež položí šálku s kávou a číta svoj babský časopis. Zrazu ocko vyskočil, ako keby ho uštipla tarantula: – Chýba mi celá dvojstrana! Niekto mi ukradol z časopisu listy! Mama mu povedala, aby si nevymýšľal, ale zrazu aj ona vykríkla: – Ktosi mi potiahol práve tú stranu o vitamínoch! – a chcela tiež vyskočiť, ale brucho jej to nedovolilo. Vyzerala ako zúrivá korytnačka. – Ja som to nebol, – hovorím a naozaj neklamem. Nebol som to. – Ani ja som to nebol, – povedal Braňo a vyzeral ešte nevinnejšie ako ja. – Tak máme v dome zlodeja! – vraví babka tajomným hlasom. Keď sa do niečoho zamieša babka, vždy sa u nás dejú zaujímavé veci. Pred každou akciou babka najprv bojovne vyhlási, že ona tomu príde na kobylku, ale potom sme prišli na to, že to sa naša babka tak chystá na detektívny prepad. Aj teraz. Nasadzuje si svoje špeciálne okuliare, ktoré volá rýchlopalky, a pomaly sa zakráda po celom dome. Určite by to vydržala do večera, keby náš Alan nevybehol z dvora na terasu a nechňapol po liste z maminho časopisu. – No, videl si to? – díva sa mama na ocina. – Kam to nosí? – čuduje sa ocko. – Mám to! – kričí babka z predsiene. – Alan papiermi zakrýva akési mláčky v predsieni! – Nie akési, ale svoje mláčky, – hovorí ocko. – Ostatné psy to robia na dvore, – vztyčuje babka hroziaci ukazovák k nebu, akoby práve tam mal byť dvor, kde ostatné psy robia svoje mláčky. – Prečo to robí práve tam? – vstáva mama a spolu s babkou likvidujú Alanovu mláčku v predsieni. – Prečo, prečo! Lebo mu to tam chutí! – objavuje sa dedko Ďusi, ktorý bol skrytý v kôlničke za domom. – Alan, k nohe! – zavelí dedko a Alan si poslušne k nemu sadne. Ten ho pohladká po hlave a odvádza dozadu na dvor. Nevieme, čo mu dedko Ďusi hovoril, ale odvtedy Alan v našej predsieni žiadnu mláčku neurobil. – Možno bol dedko v minulom živote psom, – povedal mi večer v posteli Braňo. – A čo ak je bosorák? – povedal som o chvíľu hrozivým hlasom, ale zistil som, že Braňo už spí. Pokazil mi všetku radosť. Marta Hlušíková :  LOŽ MÁ SOVIE NOHY  /poviedka z knižky –  Adela, neopováž sa!/ A občas pomôžeš pani Sovovej s nákupom, hovorí mi mama a strapatí mi vlasy ako malému. Fakt, vrchol. Počas celého sťahovania (dva týždne!) som musel dávať pozor na zasopleného a vreštiaceho Adama, aby sa naším neplietol pod nohy, a teraz, keď by som si mohol konečne užívať, budem starej babe robiť nákupy! U pani Sovovej sme len na rok, Peter, veď vieš, chlácholí ma mama. Vždy, keď vraví Peter a nie Peťo, je to vážne. Ja viem, že treba vydržať, že ockovi ponúkli lepšie platené miesto a že o rok dostavajú náš byt. No už teraz vidím, ako ma bude stará dirigovať... Nemusím byť ani jasnovidcom. – Ak je ocko taký počítačový expert, prečo mu nedali hneď aj byt? – Si ako puk! Vieš, že ešte nie je dostavaný! Rok vydržíme a potom už budeme vo svojom. – Vieš, čo je to rok? – A ty by si chcel, aby ocko dochádzal takú diaľku? – zvrieskla mama. Asi som ju poriadne vytáčal. Do jej vresku začal revať Adam, chytil ma za nohu a zasoplil mi jediné normálne nohavice, v ktorých som mal ísť v pondelok do novej školy. – Len poď ďalej, Peťko, – usmieva sa na mňa naša domáca a strká mi pod nos akési papuče. Určite sú plné bacilov. Ale obúvam si ich, aby som nebudil pohoršenie a aby mame nežalovala. Sova pálená. Ešte nikdy som nevidel, aby sa meno tak zhodovalo s človekom. Ona naozaj pripomína sovu! Má mohutné telo, ktoré si opiera o paličku. O lýtka jej tenkých nôh sa obtiera biela čínska mačka. Až sa čudujem, že sa o ňu domáca nepotkne. Asi preto, že sa pohybuje drobnými krôčikmi, pričom sa kýva zľava doprava. Má dosť veľkú hlavu, zahnutý nos a na perách akýsi hnusný fialový rúž. Vlasy má úplne biele, samé kučierky. Preto jej hlava vyzerá taká obrovská. Trošku ňou potriasa, ako keby stále hovorila nie. Usádza ma v obývačke do veľkého kresla a prisúva ku mne misku s keksíkmi. Aj by som si zobral, ale vidím, že na mňa škaredo pozerá tá čínska mačka. Nemám rád čínske mačky. Tie naše, obyčajné, sú milšie. Čínske sú vypasené, naduto sa tvária a majú pohŕdavý výraz. A okrem toho je na miske biely vlas. Alebo chlp? – Len si daj, Sýria už mala, – pokyvkáva hlavou domáca. Až mi zle prišlo, keď som si predstavil, ako huňatá Sýria oblizuje keksíky. A teraz mi ich strkajú pod nos! – Ďakujem, dám si ho neskôr, – beriem si keksík. Neviem, prečo jej nepoviem, že tie odporné pooblizované keksíky s vlasom by som zjedol iba pod hrozbou smrti. Len sedím a usmievam sa ako debilko. – Každé ráno mi skočíš do obchodu. Tu, na papierik, som ti napísala, čo potrebujem. Iba mlieko a rožky. Sem-tam maslo. Raz do týždňa mi urobíš menší nákup, nejaký cukor, múku a tak. V sobotu doobeda mi povysávaš, popolievaš kvety a vynesieš smeti. A ešte mi vždy prinesieš zo schránky poštu. Dobre? – hovorí sova pálená a položí na stolík dve eurá. – To je pre teba. Vždy v sobotu dostaneš dve eurá, – ďobne prstom do stolíka a posúva dvojeurovku ku mne. Obchádzajú ma mrákoty. Už sa vidím, ako otročím za dve eurá! Každý deň bežím do obchodu ako fretka, nosím plné tašky, ruky sa mi predlžujú po kolená, vysávam hnusné blchy z kobercov, vynášam smradľavé smeti, polievam kvety a prinášam poštu. To hádam ani nemôže byť pravda! Je možné, že by ma vlastná matka takto podrazila? Hovorila predsa, že domácej iba občas pomôžem s malým nákupom! To je zrada. Najhoršie je, že tej babe nedokážem nič povedať. Predstavím si mamu, ako zalamuje rukami, potom si predstavím ocka, ako povie, že trochu roboty nikomu neuškodí (jeho obľúbený výraz je, že mi kosier z hlavy neuletí), a je mi nanič. Ešteže počas tých otrockých prác u sovy pálenej nemusím dávať pozor na nášho uvrešťaného Adama. – Už musím ísť, – hovorím domácej. Beriem si peniaze na nákup, papierik so zoznamom a potkýnam sa o Sýriu, ktorá na mňa hodí pohŕdavý pohľad, ako keby som bol smeť. Samozrejme, že si svoju dvojeurovku zabudnem na stolíku. Keď si uvedomím, že som sa práve ožobráčil, dvere sú už zatvorené a za nimi sa určite zlomyseľne chichoce sova pálená. – Mohol si si zobrať ešte jeden keksík, Peťko! – vykrikuje spoza dverí, no ja nedokážem myslieť na nič iné, len na svoju prvú zabudnutú výplatu. Všetkých nových spolužiakov ešte nepoznám, ale oni ma už zaregistrovali. Stoja pred obchodom a smejú sa mi. Vlečiem na chrbte tonový batoh s knihami, v oboch rukách sieťovky pre sovu pálenú a tvárim sa, že je to normálne. Ako taký haluzák! Čo iného mi zostáva? Baba jedna! Nemohla mi dať obyčajné igelitky? Každý by si myslel, že v nich nesiem úbor na telocvik alebo niečo podobné. Ale takto? Všetci vidia cez oká sieťovky, ako som starostlivo nakúpil múku, cukor, soľ, fľašu minerálky, zemiaky, cibuľu, karfiol a sto gramov šunky pre Sýriu. Tvárim sa, že je to normálne, popiskujem si a naschvál pohojdávam taškami, aby nikto nevidel, aké sú ťažké. Najradšej by som si ich položil a trochu si oddýchol, ale tú radosť spolužiakom neurobím. A zrazu do toho všetkého začína voňať šunka pre Sýriu. Kto to kedy videl dávať hnusnej namyslenej mačke šunku? Ja by som jej hodil granule a bolo by. Dostal som na tú šunku takú strašnú chuť, až som začal pregĺgať. Po dnešnom školskom obede pre samovrahov sa nič iné ani robiť nedalo. Mali sme totiž mliečnu polievku s ryžou a pajšlovú omáčku. Keď som si predstavil, ako do seba pchám prasacie pľúca, radšej som obed vrátil. Asi sa ma kuchárke uľútostilo, lebo mi podala tanier s lekvárovými rezancami. Keď mám problém, vyberiem si béčko, nie? poučila ma. Ani som nevedel, že si môžem na obed vybrať z dvoch chodov... Lenže dalo sa z dnešného obeda vôbec vybrať? A tak som zašiel za roh, aby ma nikto nevidel, položil som si sieťovky na lavičku, vybral večeru pre Sýriu a šunku som zlikvidoval ako prvotriedny šrotovník. – No poď, Peťko, poď, – kyvká sa predo mnou domáca a ja kladiem na stoličku nákup. Opatrne vyberám múku, cukor a ostatné veci a tvárim sa suverénne. Cestou som si totiž všetko premyslel: pokladničný lístok som hodil do kanála a šunku som akože zabudol kúpiť. – A kde je šunka pre Sýriu? – zapichne do mňa oči sova pálená. – Šunka! – hrám divadlo. – Zabudol si? – pozerá sa na mňa domáca a čudne pohmkáva. – Tak vám skočím... skočím ešte raz! – hovorím a každý somár by musel poznať, že klamem, lebo napriek tomu, že som si to sto ráz v duchu predstavoval, čudne mi preskakuje hlas. Určite som v tvári červený ako rajčina. – Nechoď, Peťko, nejako to už so Sýriou urobím. Daj mi výdavok, – naťahuje sova ruku. Dávam jej mince, čo mi zvýšili z desaťeurovky a s hrôzou si uvedomujem, že na to mi domáca nikdy neskočí! Veď ja som zaplatil aj za šunku! – Prepáčte, teta Sovová, tá šunka mi zo sieťovky vypadla... kým... kým som ju zdvihol, priskočil jeden taký pes a už ju mal v papuli... – No, keď vravíš... – pozerá sa na mňa domáca a podáva mi dve dvojeurovky. – Túto máš za dnes a túto za minule, lebo si si ju u mňa zabudol na stolíku. A teraz si sadni, dáš si čajík a môžeme si zahrať šachy. Ak chceš. Triasli sa mi ruky, lebo ešte nikdy som takto hlúpo neklamal. Pre pár koliesok šunky som zo seba urobil somára. Najradšej by som vrátil čas. Ale sova pálená rozkladá šachovnicu a prináša dve šálky čaju. Ani poriadne neviem, či mám biele, či čierne figúrky. Ťahám pešiakom ako bábka. Stále vidím tie kolieska šunky a domácu, ako mi podáva dve dvojeurovky. Toto keby videl môj otec, tak by ma zrezal ako hada. A mama, tá by len zalomila rukami a pozerala sa na mňa vyčítavým pohľadom. – Tú šunku som zjedol ja... – zašepkal som a domáca sa iba na mňa pozrela a povedala: – Ja viem, Peťko. Ešte teraz máš na líci prilepený kúsok. Šach-mat.

****
Ja by som Ivanu za svoju sestru nikdy nevyhlásil, ale rozhodlo sa o tom, keď som ešte nebol na svete. Najradšej by som bol, keby bola sestrou toho odporného Miša Údenáča. Je jedináčik a naša učiteľka nám ho dáva stále za príklad.“ – Pozrite sa na Michala! Ako krásne napísal celé tri riadky malého bé! Tiež by som mohol napísať najkrajšie malé bé. A nie tri riadky, aj päť by som dokázal! No dá sa to dokázať pri sestre, ako je Ivana? Jej posteľ je plná ružových vankúšikov a plyšových oháv. Sedí medzi nimi v strede ako kráľovná a stále telefonuje so všetkými babami v triede. Raz sa smeje vysokým piskľavým hlasom, raz híka ako somár, inokedy šepká Jane, že Petra má nemožný účes, potom piští Petre do slúchadla, že Jana si kúpila príšerné slnečné okuliare a vyzerá ako mucha tse-tse. Potom sa dozvie, že Petra s Janou išli bez nej na zmrzlinu, a tak vyrába fňukavé zvuky a utiera si tvár voňavými vreckovkami. S opuchnutými očami chodí po dome a čaká, kto ju bude ľutovať. Ja teda nie. Lebo to, čo robí,  je obyčajné týranie blízkej osoby. Akože mňa. A dokonca veľmi blízkej,  lebo moja posteľ je od Ivaninej iba meter a pol ďaleko. Keby bola Ivana sestrou Miša Údenáča, chcel by som vidieť jeho tri riadky malého bé. Pri takej sestre by sa musel v každom riadku pomýliť aspoň dvakrát. Našťastie, učiteľke sa moje malé bé páčili a hneď som mal lepšiu náladu. No čoskoro mi ju aj pokazila, keď povedala: – Po druhej hodine pôjdeme všetci na výchovný koncert. Neviem,  prečo tak často chodíme na výchovné koncerty. Už raz sme boli a len- len sme to prežili. – No zbytočne som sa strachoval. Koncert bol celkom zaujímavý. Hrali rôzne piesne a dokonca jeden hudobník povedal, aby sme vymysleli tému a oni že ju zahrajú. Miro Slivka sa prihlásil a povedal, či by vedeli zahrať, ako jeho starkú bolia zuby. Všetci sa smiali, lebo Mirova starká je naša školníčka. Najprv sa hudobníci radili, chvíľu ticho vrzúkali a potom spustili hudbu, v ktorej som úplne jasne počul školníčkin krik. Neviem, či to bol taký boľavý krik od zubov, ale jej krik to bol určite. Keď som najpozornejšie počúval, drgol do mňa Kamil z tretej C, ktorého sa boja aj piataci. Sedel za mnou a zahučal mi do ucha: – Priprav si dve eurá! – a tváril sa, akoby nič. Prečo chce odo mňa dve eurá? Veď ja mám pri sebe len dvadsať centov. Už som sa vôbec nemohol sústrediť na školníčkin boľavý krik. Rozmýšľal som, čo bude, keď Kamil pôjde po koncerte za mnou a vypýta si tie dve eurá. Čo ak všetci odídu a ja ostanem s Kamilom sám? Prečo by som mu tie eurá musel dať? A ak ma zbije? Celý koncert som rozmýšľal len o tom, ako by som Kamilovi ušiel. – Po koncerte sme, našťastie , odchádzali do školy podľa tried a ten tučniak sa ku mne nemohol dostať. Dobre som ale videl, ako mi Kamil hrozí veľkou päsťou. – Počkaj po škole! – zasyčal, keď som vošiel do školskej jedálne. Ani obed mi nechutil, a to boli moje obľúbené palacinky s jahodovým lekvárom. Len som rozmýšľal, čo by som teraz urobil, keby som bol väčší ako Kamil.  Mohol by som mu nahádzať za golier odporné zelené húsenice. Alebo by som ho potkol. Ako len vyjdem z jedálne? Opatrne vychádzam na chodbu a obzerám sa. Nikde nikoho. Keby som tak mohol byť neviditeľný! Idem pomaly k školskej bráne a zbieram sily, aby som mohol vyštartovať, keď uvidím Kamila. Tam je! Stojí pri lipe a hnusne sa vyškiera. – No čo, maličký? Navaľ tie euráče! – odlepil sa Kamil od stromu a prekrížil mi cestu. Zrazu sa za nami ozve škrípavý hlas: - Ty si mu dlžný peniaze? Moja sestra Ivana! Jej škrekliak by som teraz počúval hoci aj do konca života. Kamilova tvár vyzerala ako obrovská cvikla. Všetky pehy sa mu zrazu stratili. – Tak ty si mu dlžný peniaze? – pýta sa ma znovu Ivana. – Nie. – Cha-cha! Takže šikana! Tak sa na to pozriem! – a moja zlatá sestra Ivana hádže tašku na zem, vyhŕňa si rukávy a hučí na Kamila ako lodná siréna.: – Poznáš karate? Poznáš? Milujem lodné sirény! Prvý raz vidím Ivanu, ako sa stavia do bojovej pózy a zvyšuje decibely: – Vieš, čo je žltý pás? Vieš? Kamil schytí svoju tašku a práši, ako len vládze. Keď zmizol za rohom, Ivana ma schytí okolo pliec a povie: – Keď ti nabudúce nedá pokoj, len mi povedz! – Ty vieš karate? – konečne sa mi vracia môj hlas. – Nie. A je to dôležité?- smeje sa Ivana. Už viem, že Ivanu nevymením ani za tisíc riadkov toho najkrajšieho malého bé!

****
Bol raz jeden chlapec, ktorý bol úplne iný ako všetci jeho kamaráti. Nebol ani príliš tlstý, ani nenosil okuliare, ani bifľoš nebol... Len sa nejakou zvláštnou zhodou náhod narodil s krovkami, aké mávajú chrobáky. Hej. Ten príbeh je o mne. Mamka aj ocko boli celkom normálni. Žiadne krídla, žiadne žiabre, žiadne zobáky. Nikto nechápal, prečo narástli práve mne. Špičkoví vedci z Vrábľov mi chceli pomôcť. Snažili sa mi ich amputovať, všetci veľmi chceli, aby som bol „normálny“. Nič však nepomáhalo a ja som tie veľké obludy nosil stále na chrbte. Najťažšie bolo nájsť aktovku, ktorá by sa hodila na moje krovky... Vyskúšali sme ich stovky... Nakoniec som si veci aj tak musel zbaliť do igelitky. Prvý deň v škole bol mojím najhorším dňom v živote... Teda ak nepočítam ten druhý... A tretí... Hádzali do mňa gumy, ceruzky, smiali sa mi... Pani učiteľka sa tomu snažila zabrániť, ale nemohla byť stále pri mne. Vždy, keď odišla do kabinetu, začali si pospevovať. Hlavným dirigentom bol Kamil. Veľký kučeravý chalan s krivými zubami. „Gúľalo sa, gúľalo, čudné telo z vŕŕŕšku. Bol to náš krovkáč kráľ, spadol tam na dŕŕŕžku...“ Ja som už nechcel, nevládal... Hovoril som to rodičom, pani učiteľke... štvrtý deň... Nechcel som už žiaden štvrtý deň. Nakoniec ma tam dotiahli. Schúlil som sa v poslednej lavici a tváril sa, že tam nie som. Zazvonilo. Vošla pani učiteľka a za ruku viedla malé dievčatko. Na chvíľu mi prestalo byť srdce. Nikdy som nevidel nič krajšie. Moji spolužiaci tiež stíchli, dívali sa na ňu a neveriacky krútili hlavami. Mala kučeravé, hnedé vlasy, usmiate oči, tvár ako veverička. A tie krídla... Nikdy som nevidel nič krajšie. Boli na nich krásne vzory, nepokojné more a zapadajúce slnko a tamtá tmavá šmuha, to mohla byť loďka plaviaca sa do neznáma. – Deti, toto je Celestína Babôčková, vaša nová spolužiačka. No decká, povedzte, kto by chcel, aby si k nemu Celestínka sadla? Zdvihlo sa more rúk. Hlásil sa úplne každý. Ja som takmer stál a snažil sa zachytiť jej pohľad. Konečne ma zbadala, usmiala sa. – Tam chcem ísť, k tomu chlapcovi, – povedala a myslela tým mňa. – Ahoj motýlik, – povedal som na privítanie. – Čauko, krovkáčik. Celestínu mal každý rád. A keďže ona mala rada mňa, začali ma deti tolerovať. S Celestínou sme milovali prvouku, hlavne keď sme sa učili o prírode. Hlásili sme sa ostošesť a pani učiteľka z nás mala radosť. Celestína bola tiež z Vrábľov, ale nemohla prísť prvý deň do školy. Bola v nemocnici. Pricvikla si krídlo vo dverách, museli jej ho dať dokopy. Odtiaľ mala tú lodičku. Mal som skutočnú kamarátku. Škola už nebola taká hrozná. Niekedy som sa usmieval bez príčiny, hmkal si pesničky, ktoré som ani nepoznal, skackal ako koza. – Čo je to tu za hluk? Počujete to bzzzbzzzzbzzzz... Aa, to je náš chrobáčik... Kráčal som domov, keď sa predo mnou objavil Kamil a jeden jeho kumpán.. – Myslíš, že sme na teba zabudli? Teraz, keď sa ukrývaš tej motýlej babe pod sukňou? – povedal a strčil do mňa. Padol som na zem, na moje krovky. Nemohol som sa hýbať, bezmocne som hýbal nohami. Začali do mňa kopať, nemohol som sa brániť. Bolelo to. Kričal som. Zrazu niečo urobilo frnk, ozval sa treskot. – Nechajte ho, vy hnusáci! – kričala Celestína a zhora do nich hádzala kamene. Lietala. Neveril som vlastným očiam. Chalani ušli, útoku zhora sa ubrániť nemohli. Celestína pristála pri mne. – Ty lietaš... – šepol som šokovane. – Jasné, veď načo by mi boli tie krídla? Podala mi ruku a ja som vstal. – Skús to aj ty, – povedala a vyletela, moju ruku nepustila. Rozprestrel som krovky a skusmo nimi zamával. Nič sa nedialo. – Poriadne, opri sa do toho, – povzbudzovala ma Celestína. Zrýchlil som a pomaly som sa odliepal od zeme. Šlo to a bolo to úžasné. Okolo uší mi pískal vietor, bol som rýchlejší ako ktorýkoľvek človek. Smiali sme sa, Celestína ma držala za ruku. Boli sme kráľmi povetria, oddelení od sveta. Bol som šťastný. Hrali sme preteky, kto bude prvý na kopci a späť. Bolo to pár kilometrov, ale mi sme ich zvládli za pár minút. Ľudia nechápali, čo sa deje. Boli nám ukradnutí. Vždy vyhrávala ona, ale ja som stále zmenšoval jej náskok. Až konečne raz, som ju o malíček predbehol. Zabrzdil som. – Prvý, prvý! – Ja už nevládzem... – povedala a sadla si na zem. Sadol som si vedľa nej. Keď sme sa konečne upokojili, uvedomili sme si, aký úžasný výhľad sa nám naskytol. Híkali sme a neveriaco krútili hlavami. Toľko kilometrov doprava, doľava, dopredu aj dozadu. Zodvihol som ruku a pohladil svoje krovky. – Nikdy by som nebol povedal, že vďaka nim zažijem najkrajší deň svojho života. Celestína sa usmiala, chytila ma za ruku. – Keď som si prvýkrát uvedomila, že som iná ako moje kamarátky, plakala som. Nenávidela som svoje krídla. Ale časom som zistila, že len človek, ktorý si sám seba váži, dokáže lietať. Ty si to dokázal. Sedeli sme ešte dlho bok po boku, pozorovali, ako zapadá slnko. A ja som si uvedomil, že už viac nie som sám.

****
V rozhlase z času na čas vyhlasujú súťaže. Vranka Dánka sa opýta: „Kto vie, koľko bodiek má na krovkách lienka?" Potom povie telefónne číslo a každý, kto vie, koľko bodiek má na krovkách lienka, môže odpovedať. Dalo sa čakať, že niekto bude vedieť správnu odpoveď a že telefón v rozhlasovom štúdiu zazvoní. Aj zazvonil a vranka Dánka ho zdvihla: ,,Dobhý deň, slovenský hozhlas, phi telefóne vhanka Dánka,"predstavila sa. ,,Tu Tomáš Bublina. Chcel by som odpovedať na vašu otázku. Podľa mňa má lienka na krovkách obyčajne sedem bodiek," povedal chlapec v telefóne a pokračoval, „ale môže mať dve, deväť alebo aj dvanásť." Tomáš Bublina uhádol. Preto režisér pustil džingel. Džingel je kúsok veselej melódie, ktorý v rozhlase zahrajú každému, kto správne odpovedal. A ú, čo odpovedali nesprávne, môžu džingel počúvať tiež. Džingel, čo zaznel po Tomášovej odpovedi, bol síce pre všetkých, ale pre Tomáša predsa len o niečo viac. ,,Tomáš, odpovedal si sphávne," povedala Dánka, „vyhhávaš džínsy. Phíd k nám do hozhlasu, aby sme vedeli, aké číslo nosíš." „Džínsy?" ozval sa Tomáš, akoby ho to zaskočilo. „Naozaj džínsy? To nemáte niečo iné?" „Vahi sú džínsy málo?" spýtala sa prekvapená Dánka. „To nie," povedal Tomáš, „len neviem, či budete mať moje číslo." „Nesíhachuj sa," povedala Dánka. „Zajíha phíd." Na druhý deň už od rána čakali na Tomáša v kancelárii redaktora Joža. Prišiel aj krajčír Švitorec a porozkladal džínsy. „Ak je Tomáš veľký," hovoril, „z tých najmenších si bude môcť urobiť ponožky. Ak je malý, z tých najväčších môže mať spacák." Napokon Tomáš prišiel. Lenže prišiel tak, že celkom neprišiel. Redaktor Jožo najprv uvidel vo dverách kúsok modrej košele, potom o niečo väčší kúsok, ešte väčší, potom opasok a po tom už nič viac. Keď sa šiel pozrieť, čo je to za košeľu, čo sama vchádza do dverí, uvidel aj nohavice, topánky a tvár. Tá tvár sa usmievala a povedala. „Ahoj. Ja som Tomáš Bublina a prišiel som si po džínsy." „Poď ďalej," povedal redaktor Jožo. Vedel, že ak si niekto zastane vo dverách, patrí sa mu povedať, aby šiel ďalej. Kedvojde, potom sa uvidí, čo s ním. „Vám sa to povie," povedal Tomáš Bublina. ,,Ja už ďalej nemôžem." ,,Čakajú ťa tu džínsy," ozvala sa Dánka. ,, Vyhhal si ich." ,,Ja viem. Ďakujem, ale radšej by som bol vyhral poriadne široké dvere." Tomáš Bublina bol obrovský. Oveľa väčší, než si krajčír Š vi t or e c vôbec dokázal predstaviť. Keby bol zošil všetky svoje džínsy, mohol by z nich urobiť Tomášovi zásteru. „Ako si sem vlastne phišiel?" spýtala sa Dánka. „Môj tatko jazdí s požiarnou plošinou. To je také auto, ktoré keď sa rozloží, dosiahne až na siedme poschodie. Každé ráno vyjdem na balkón, nasadnem na plošinu a tatko ma zloží tam, kde potrebujem. Ale musia tam mať balkón a na ňom veľké dvere. Ako u vás." „A keby sme na chodbe nemali balkón?" zapáral redaktor Jožo. „Tak by som vám musel zaklopať na okno. Z tej plošiny. A vy by ste mi podali džínsy," povedal Tomáš Bublina. „Cha," zasmial sa krajčír Švitorec. „Tvoje džínsy by udržal iba padák." „To mi neprekáža. Viackrát sa mi stalo, že som zachytil na plošine parašutistu. Iba neviem, prečo mi tí parašutisti nadávali. Ľudia by si nemali nadávať, potom je na plošine málo miesta." Kým Tomáš rozprával, Dánka premýšľala. Musíme predsa splniť, čo sme Tomášovi sľúbili, hovorila si. Vyhral džínsy, musíme mu ich dať. Džínsy predsa môže nosiť každý. Aj taký ozrutánsky chlapec. Skúste si predstaviť, že by taký ozrutánsky chlapec stál na požiarnej plošine a bol smutný z toho, že mu sľúbili džínsy, ale nedali mu ich. Istotne by začal plakať. A keď taký ozrutánsky chlapec na požiarnej plošine začne plakať, v celom meste si ľudia myslia, že prší, hoci svieti slnko. „V živote som nevidel pokope toľko látky, koľko by bolo treba na Tomášove džínsy," povedal krajčír Švitorec. „Dajme mu niečo iné a nech čím skôr príde jeho tatko s požiarnou plošinou a zoberie si ho domov." „Nemôžeme mu dať niečo iné?" spýtal sa redaktor Jožo. A vtedy zišlo vranke Dánke čosi na um. Sadla si v štúdiu na pult, zobákom stlačila zopár gombíkov, krídlami potiahla zopár páčok a vstúpila do vysielania. Do vysielania sa nevstupuje ako do obchodu – netreba otvoriť dvere. Zato pozdraviť sa treba. „Dobhý deň, vážení poslucháči," pozdravila sa Dánka. „Phepáčte, že hušíme vášphogham, ale obhaciame sa na vás s naliehavou výzvou. Máme v štúdiu sthaááášne obhovského chlapca, ktohý vyhhal džínsy, ale nemáme dosť látky. Phosíme každého, kto má doma kúsok džínsoviny, aby ho láskavo phiniesol do hozhlasú. Ďakujeme vám za Tomáša Bublinu. Tak sa volá ten velikánsky chlapec." Čakali iba niekoľko minút, keď sa objavilo malé dievčatko. Prinieslo staré džínsy, na ktorých bolo našité srdiečko a v ňom nápis MÁM ŤA RADA. Po dievčatku prišli dvaja chlapci, potom ďalší dvaja a potom ďalšie dievča a potom jeden dedko, aj on vraj nosí džínsy a má rád velikánskych chlapcov, najradšej King-Konga, a ked dedko odišiel, stál už pred kanceláriou redaktora Joža dlhočizný rad. Krajčír Švitorec zatiaľ meral, strihal, navliekal nite do šijacieho stroja, pichal sa do prstov a aukal. Kým obehol Tomáša Bublinu, aby mu zmeral pás, tak sa spotil, že z neho kvapkalo a na podlahe kancelárie začali rásť kvety. A ľudia stále prichádzali a nosili džínsové nohavice, šortky, bundy, čiapky. Krajčír Švitorec povedal, že to už stačí, džínsy pre Tomáša Bublinu sú hotové, lenže nikto ho nepočúval. Čo mal chudák Švitorec robiť? Meral, strihal a šil a opäť meral, strihal a šil. Ušil pre Tomáša ešte jedny obrovské džínsy, potom ešte jedny a potom ešte jedny. ,, Aspoň si budeš môcť obliecť každý deň iné, "povedal Švitorec Tomášovi. „Ďakujem vám, pán majster," povedal Tomáš, „ale toľko džínsov nepotrebujem." „A komu ich dáme?" zamračil sa Švitorec. „Takých veľkých chlapcov, ako si ty, na svete veľa nieje." „Ale je," povedal redaktor Jožo, „svet je plný chlapcov, ktorí sú priveľkí na to, aby mohli nosiť obyčajné džínsy." A kým redaktor Jožo vyhlasoval novú rozhlasovú súťaž pre strááášne veľkých chlapcov, vranka Dánka sa pozerala, ako Tomáš Bublina v nových džínsach nastupuje na požiarnu plošinu, všetkým máva a vezie sa domov. Ešte si stihla všimnúť, že na džínsoch má prišité srdiečko a v ňom nápis MÁM ŤA RADA.

****
Privolal som výťah a hľadal som šnúrku s kľúčmi od nášho bytu. Úplne som zabudol na Matildu aj na tú štvorku, čo mi dala učka na teláku, lebo som sa síce vyšplhal, ale nezošplhal som sa až dole, pretože som sa bál. Držal som sa tyče a učka na mňa hulákala, aby som zliezol, až nakoniec musela volať školníka a ten ma zoštuchol zmetákom. Vystúpil som z výťahu u nás na treťom poschodí. Blikala tam žiarivka, ale vždy to tu krásne voňalo, nie ako na iných poschodiach. Mamina už bola doma. – No kde si, prosím ťa, – povedala mi. – Ten obed máš už úplne studený! – Dal som jej pusu a ukázal som jej tú štvorku v žiakuli a povedal jej, že za to nemôžem, že to bolo fakt vysoko a že som sa fakt bál. Hlavne toho školníka s tým zmetákom. Mamina sa snažila tváriť vážne, ale mykalo jej kútikom úst – a to ja už vždy poznám, že sa nemusím báť. – Zabudneme na to, – povedala mi. – Nejako si to opravíš a ockovi to ani nemusíme hovoriť! Hrozne sa mi uľavilo a hneď som jej dal ešte jednu pusu. Moja mama je totiž úplne najvýbornejší človek na svete. Ona ma má fakt rada, ako keby som bol naozaj jej, a to ja nie som, pretože bocian ma priniesol úplne inej mame, ale tá ma asi nechcela. Tak si ma zobrala táto mama a teraz som náš. Už tri roky. Mám aj segru, ale tá je staršia a chorá. Má nejakú pupertu a prejavuje sa to tak, že buď narieka, alebo sa zasa stále smeje a nemôže sa rozhodnúť, čo si oblečie. Nešťastné dievča, takto by som dopadnúť nechcel. Vždy, keď ju to chytí, treskne dverami a hučí. Ocko sa pozrie na mamu a povie: – Už má zasa záchvat, naša pupertiačka. Tak je to s mojou chorou sestrou. Preto som na ňu stále dobrý a ona na mňa vlastne tiež, teda keď nemá záchvat. Mňa si asi naši z decáku vzali preto, aby aj oni doma mali nejaké zdravé dieťa. Táto rodina je totiž celá trochu šibnutá, viete? Oni sú akože chvíľku normálni, ale potom raz prídu domov a mama lieta po byte, má na hlave indiánsku parochňu aj s perom a ocko ju naháňa pomaľovaný indiánskymi farbami a vykrikuje za ňou také to uá uá uá, no a keď ma zbadajú, ako stojím vyplašený vo dverách a zízam na nich, tak sú zrazu zasa obyčajní ľudia. Myslím si, že to nie je úplne normálne. Nespomínam si, že by to niekedy robila moja skutočná mama. Zaujímavé je, že si tú svoju pravú mamu vlastne vôbec nepamätám. Na nič si nespomínam. Iba na decák, na tety a na malého Ľudka Bledyho, ktorý sa stále pocikával a zdvíhal pritom nohu ako nejaký pes. Hovorili, že ho asi pes aj vydojčil alebo tak nejako. Neviem presne, čo to znamená, ale Ľudko sa mi zdal šibnutý. Jedlo nejedol rukami, ale lízal ho z misky, a nespal v posteli, ale na pokrkvanej deke na verande, kam si ju vždy doniesol. Jednoducho šibnutý. Keď niekedy nemôžem spať, vleziem k mamičke a ockovi do postele a pýtam sa, prečo si vzali z decáku práve mňa a nie napríklad Ľudka Bledyho. Ocko si vždy vymyslí nejaký ten príbeh, ako napríklad že im ku mne ponúkli ešte nejakú prémiu alebo že iné deti tam boli fakt hlúpe, iba ja som bol už na pohľad iný. Také tie rečičky, ale ja z nich mám vždy veľkú radosť. To sa potom nafúknem ako žaba a som hrozne pyšný, oni mi potom dajú obidvaja pusu a keď zaspím, tak ma odnesú do mojej postele. Aspoň si to myslím, pretože ráno sa prebudím tam. Zjedol som teda to ohriate jedlo, španielsky vtáčik s knedľou, a potom som si šiel robiť úlohu. Bola z matiky a tú ja fakt neviem. Počítam veľmi pomaly, ale ocko mi pomáha, a tak mi to už ide trošku lepšie. Opakoval som si malú násobilku, trápil som sa s ňou, keď mi do hlavy prišla zasa tá myšlienka na Matildu Tučnú. Úplne mi upchala mozgové závity. Poznáte to, keď vám niečo vlezie do hlavy a vy si hovoríte, že musíte myslieť na niečo iné, ale nejde to? Tak to sa mi práve stalo. O chvíľu prišla mama a sadla si ku mne. – Tak čo, už to máš? – spýtala sa, ale musela sama vidieť, že ešte nie. – Mami, ako sa dá odvážiť niečo strašne tučné? Mama sa na mňa pozrela a zasa jej pomykalo kútikom. Trochu ma to naštvalo, pretože toto bola fakt dôležitá otázka. – Myslíš napríklad niečo – ako slon? – spýtala sa a ja som prikývol, pretože tak som to vlastne myslel. Rozprávala mi, že keby sme bývali napríklad v Afrike, vykopali by sme veľkú jamu a slona do nej chytili a potom ho ťahali von a podľa toho, koľko ľudí by ho ťahalo, toľko by vážil. Veľmi som tomu nerozumel, tak mi to nakreslila, napríklad, keby toho slona z jamy vytiahlo desať ľudí, tak by si Afričania povedali, aha, ten slon bol ťažký ako desať ľudí. To sa mi veľmi páčilo, ale takto to s Matildou asi nepôjde. Potom mi ešte povedala, že pre kravy majú pri kravíne takú veľkú váhu, kam sa vojde celá krava. Potom sa začala chichotať a keď som sa spýtal, čo má akože byť, tak mi začala hovoriť, že si spomenula, ako raz s ockom a babičkou skúšali, či aj český býk bude rozzúrený, keď mu zamávajú pred očami červenou šatkou, ako to robia v tej cudzej zemi, kde sa ľudia na to ešte aj pozerajú a príšerne pri tom vyrevujú a potom kravu zapichnú a je koniec. Tomu pánovi, čo tú kravu bodne, sa hovorí torádor alebo tak nejako. No a mama hovorila, že ten býk sa zrazu rozbehol a všetci traja museli poskákať do rybníka, ináč by ich vraj zabil. Chápete to? Div ich nezamorduje zúrivý býk a mama sa tomu ešte chechoce. Radšej si budem dávať pozor, až s nimi zasa niekam pôjdem.
