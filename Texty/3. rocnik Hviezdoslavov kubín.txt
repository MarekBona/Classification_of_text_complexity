„Nič nie je dokonalé,“ vzdychla si líška. Ale vrátila sa k svojej myšlienke. „Môj život je jednotvárny. Poľujem na sliepky a ľudia poľujú na mňa. Všetky sliepky sú si podobné a všetci ľudia sa navzájom podobajú. Tak sa trochu nudím. No ak si ma skrotíš, môj život bude akoby ožiarený slnkom. Spoznám zvuk tvojich krokov, ktorý bude iný ako všetky ostatné. Tie ma zaháňajú pod zem. Tie tvoje ma však privolajú z nory ako nejaká hudba. A potom, pozri! Vidíš tamtie obilné polia? Ja chlieb nejem. Obilie je pre mňa zbytočné. Obilné polia mi nič nepripomínajú. A to je smutné! Ale ty máš zlaté vlasy. Bude to teda skvelé, keď si ma skrotíš! Zlaté obilie mi ťa bude pripomínať a budem mať rada šumenie vetra v obilí...“ Líška zmĺkla a nadlho sa zahľadela na Malého princa. „Prosím ťa.... skroť si ma!“ povedala. „Veľmi rád, ale nemám veľa času. Musím si nájsť priateľov a spoznať veľa vecí.“ odpovedal Malý princ. „Spoznáme len tie veci, ktoré si skrotíme. Ľudia už nemajú čas, aby niečo spoznávali. Kupujú si u obchodníkov celkom hotové veci. Ale pretože nejestvujú obchodníci, čo by predávali priateľov, ľudia už priateľov nemajú. Ak chceš mať priateľa, skroť si ma!“ „Čo mám urobiť?“ spýtal sa Malý princ. „Musíš byť veľmi trpezlivý,“ odpovedala líška. „Najprv si sadneš do trávy trochu ďalej odo mňa, asi takto. Ja sa budem na teba pozerať kútikmi očí a ty nebudeš nič vravieť. Reč je prameňom nedorozumení. Ale každý deň si budeš môcť sadnúť trochu bližšie.“ Na druhý deň prišiel Malý princ zase. „Bolo by lepšie, keby si prichádzal v tú istú hodinu,“ povedala líška. „Ak napríklad prídeš o štvrtej popoludní, už od tretej začnem byť šťastná. Čím viac čas pokročí, tým budem šťastnejšia. O štvrtej už budem nepokojná, objavím cenu šťastia! No ak budeš chodiť hocikedy, nebudem nikdy vedieť, na ktorú hodinu si mám pristrojiť srdce. Je potrebné zachovávať isté zvyky.“ Tak si Malý princ skrotil líšku. Keď sa priblížila hodina odchodu, líška povedala: „Ach, budem plakať...“ „Je to tvoja vina, neželal som ti nič zlé, ale ty si chcela, aby som si ťa skrotil.“ „Pravdaže,“ povedala líška. „Ale ty budeš plakať.“ „Pravdaže.“ „Teda z toho nebudeš mať nič!“ „Budem,“ povedala líška. „Vďaka farbe obilia. Choď sa ešte raz pozrieť na ruže. Pochopíš, že tá tvoja je jediná na svete. Vrátiš sa ku mne, aby si mi dal zbohom a ja ti darujem tajomstvo.“ „Vy sa na moju ružu vôbec nepodobáte, vy ešte nie ste nič,“ povedal im. „Nikto si vás ešte neskrotil a vy ste si neskrotili nikoho. Ste také, aká bola moja líška. Bola iba líškou, čo sa podobala stotisícom ostatných líšok. Ale ja som si z nej urobil priateľku a teraz je jediná na svete.“ Ruže boli veľmi zarazené. „Ste krásne, ale ste prázdne. Nemožno pre vás zomrieť. Prirodzene, obyčajný okoloidúci by si myslel, že moja ruža sa vám podobá. Ale ona jediná je dôležitejšia ako vy všetky, pretože práve ju som polieval. Pretože ju som dával pod sklený zvon. Pretože ju som chránil zástenou. Pretože jej som pozabíjal húsenice okrem dvoch, z ktorých majú byť motýle. Pretože ju som počúval, ako sa žaluje alebo vystatuje, alebo dokonca ako niekedy mlčí. Pretože je to moja ruža.“ A vrátil sa k líške. „Zbohom,“ povedal. „Zbohom,“ povedala líška. „Tu je moje tajomstvo. Je veľmi jednoduché: dobre vidíme iba srdcom. To hlavné je očiam neviditeľné.“ „To hlavné je očiam neviditeľné...“ opakoval Malý princ, aby si to zapamätal. „Čas, ktorý si strácal pre svoju ružu, robí tvoju ružu takou dôležitou.“ „Čas, ktorý som strácal pre svoju ružu...,“ opakoval Malý princ, aby si to zapamätal. „Ľudia zabudli na túto pravdu,“ povedala líška. „Ale ty na ňu nesmieš zabudnúť. Ty budeš navždy zodpovedný za všetko, čo si skrotíš. Si zodpovedný za svoju ružu...“ „Som zodpovedný za svoju ružu...“ opakoval Malý princ, aby si to zapamätal.

*****
Za siedmimi panelmi hrá vŕtačka s mixérmi. Deti ubzikli nadýchať sa voňavého jarného vzduchu. Líca od neho rozkvitnú ako ružičky. Juchú! Vybehli z paneláka a hybaj na kopec! Na hrbatej jabloni, ktorá je taká stará ako svet, majú svoj krásny byt. Nijaká paneláková klietka, ale rozkvitnutá obývačka, kuchyňa s jabĺčkami, detská izba s vtáčím hniezdom. Kríky popri úzkom chodníku sú plné šuchotajúcich trpaslíkov. Ani nevedia, čo by vyviedli od nezbedy. Raz Ľube podložia nohu a ona sa natiahne taká dlhá, aká je. Potom zasa Mišovi schovajú loptu a idú sa popukať, keď ju nevie nájsť. Zatiaľ čo Ľuba trhá materinu dúšku, Mišo sa háda so škriatkami a ježibabami. Strká palicu do podzemných dier a myká za vlasy stromové strigy, až je celý zmorený. „Ľuba, daj mi pomaranč,“ povie pokorne. Ľuba je dobrá gazdiná, myslí na všetko. Siahne do vrecka s jedlom a – chytáj! Už sa Mišo kŕmi. Cha, lenže čo je chlapcovi jeden pomarančíček! Ako psovi mucha. Hneď príde na rad druhý, tretí... Na samom vrchu- vršiačiku sa pobijú o ten posledný. A tu zrazu škrrrk! Vrecko sa roztrhlo – a pomaranč nikde! „Teraz ho môžeš hľadať!“ zašomrala Ľuba. „A to všetko preto, že si taký lakomec!“ „Keď ho nemôžem mať ja, ani ty ho jesť nebudeš!“ vyškieral sa malý zlomyseľník. „Videl svet takého brata?“ zamračila sa Ľuba. „Ja sa s tebou nebudem jedovať,“ vraví Ľuba a obracia sa späť. „Radšej idem domov.“ Pustila sa chodníčkom, na Miša ani nepozrela. Prišla až k miestu, kde dostal posledný pomaranč nohy. A tam? Nevídané, neslýchané, vlastným očiam neverila. „Veď je to pomarančovník!“ vykríkla. „Kde sa tu vzal?“ začudovane pokrútila hlavou Ľuba. „Vyrástol zo strateného pomaranča, ty múdra!“ nadúval sa Mišo. „A ten pomaranč hore bude môj!“ Ľuba však len krútila hlavou. „Ako je to možné? Neprešla ani jedna hodina, neprešiel ani týždeň, ani mesiac a rok – a z pomaranča strom vyrástol. Kvetmi zakvitol i úrodu priniesol. Tu veru nebude všetko v poriadku,“  húta nad tým Ľuba. Preľakla sa a kričí na svojho brata: „Mišo, počkaj! Netrhaj!“ Ľuba nestačila povedať ani ň. Mišo spravil ham – a pomaranč bol tam, kde ho Mišo chcel mať. Len čo posledné zrnko vypľul, začali ho svrbieť uši. Mišo vyskakoval, pišťal, ale rady si nevedel. Ľuba stála pod stromom, akoby do nej hrom udrel. „Čo sa ti robí? Šibe ti?“ smeje sa Mišo. „Veď ti somárske uši narástli, ty múdry!“ zalomila rukami Ľuba. „Prvý apríl, prvý apríl!“ odvrkol Mišo, ale nebolo mu všetko jedno. Ľuba však natiahla ruku a chňap ho za somárske ucho. „Len sa pozri!“ skrútila mu to ohromné ucho až pod nos. „Ľuba, rob niečo! Joj, pomoc, mamááá...“ „Jaj! Už budem dobrý!“ sľubuje Mišo a trepe ušami. „To pre ten pomaranč-somaranč !“ pajedil sa Mišo. „Ale nech, aspoň nepôjdem do školy!“ „Nepôjdeš do školy, ale k lekárovi! Fik-fik!“ zacvikala prstami Ľuba. „Ako to bolo v tej rozprávke?“ rozmýšľala nahlas Ľuba. „Princeznej narástol od jablka nos a od hrušky jej zmizol.“ Na konár si sadla hrdlička a cukrovala, hrkútala. Namiesto cukrú-cukrú však vyspevovala: „Citrón, citrón...“ A na pomarančovníku sa kolísala žltá hlávka – citrón odušovač. Mišo ho zjedol a mal po starostiach. Uši  sa mu stratili, len poučenie zostalo: Aká je to hrozná vec, keď je niekto chamtivec.

*****
– Nechoď tak tesne pod kôš! Nech mi ten starý dá konečne pokoj, pomyslel som si. Ledva sa dokáže posadiť a ešte sa tu rozkrikuje. Dennodenne na mňa celé hodiny čumí a špliecha hlúpe poznámky. Starí ľudia by si mali uvedomiť, kde je ich miesto. Na basketbalovom ihrisku to určite nebude. – Lepšie sa odraz, – zvolal starý. Horko-ťažko sa postavil a trasľavou chôdzou sa vytrepal smerom ku mne. Keďže som slušne vychovaný chalan, zdržal som sa komentára a ďalej som si dribloval. Mal by ísť radšej kŕmiť holuby do parku. Prospelo by to aj jemu a ešte aj tým nenásytným roznášačom vtáčej chrípky a iných pliag. – Chlapče, podaj mi loptu, – stál predo mnou a pohľadom sa dožadoval svojho, -ukážem ti, ako sa to robí. Daj sa mi svete, čo mi to chce ten starý dokázať! – A nemyslíte si, dedko, že ste už na to pristarý? – opýtal som sa slušne. Na moje prekvapenie to starého vôbec nezastavilo, a dokonca ani nepohoršilo. Normálny starec by sa pri tejto mojej otázke rozčúlil a dal mi prednášku o dnešnej mládeži a úcte k starším. Ale tento starý sa začal rehotať ako kôň. Vyzeralo to ako predsmrtný záchvat, čo ma trochu aj naľakalo. Hoci nám na biológii učiteľka spletala niečo o prvej pomoci, nedá sa povedať, že by som ju práve vtedy bol počúval. V podstate som ju počúval málokedy, pretože biológia nie je v zozname mojich obľúbených predmetov. – Dedko, nemám vám zavolať sanitku? – opýtal som sa a už som aj vyťahoval mobil z kraťasov, keď ma starý chytil za ruku a konečne sa prestal rehotať. – Vyzerám, hádam, že by som ti tu mal zomrieť? – odpovedal a opäť sa rozosmial. Blázon starý. Stál som tam pred ním ako kôl v plote, až kým deda neprešiel záchvat smiechu. Potom sa zohol po loptu a začal driblovať. Moje nervy! Veď on strčí do vrecka aj Fera z béčky. A to ešte zďaleka nebolo nič! Taký kôš usalašil, že aj Michaelovi Jordanovi by oči vyskočili z očných jamôk. – Dobré, nie? – opýtal sa dedo a ja som nemo prikývol. – Chceš sa to naučiť? – pridribloval ku mne a zrazu mi už nepripadal ani taký starý. – Jasné, – prisvedčil som. Ak by som zmákol dedovu techniku, v tom momente by som bol v klube za eso. Dedo sa na mňa usmial a takú mi uvalil s loptou, až mi vyrazilo dych. – Tak prestaň ignorovať moje poznámky a začni makať, – povedal a namieril si to späť k svojej lavičke. – A čo mám akože robiť? – slušne som sa opýtal. – Používať hlavu a nikdy sa nevzdávať! – odpovedal mi rozhodne dedo a takmer ma pri tom prepichol pohľadom. A potom som už počúval iba: hraj, spomaľ, zrýchli a podobne. Po dvojhodinovom tréningu som prišiel taký zničený, akoby som robil v bani. Tak sa to hovorí. Toto týranie z dedovej strany trvalo tri týždne od druhej do štvrtej. V klube som dával kôš za košom a Miňo s Ferom na mňa z lavičky iba závistlivo zazerali. Na začiatku štvrtého týždňa som sa deda nedočkal. Asi si išiel zaskákať na disku pre seniorov do miestneho klubu dôchodcov. Jeden tréning bez neho prežijem. Dedo však neprišiel ani na druhý deň a to už mi prišlo z jeho strany nefér voči mojej osobe. V stredu ráno pri raňajkách otec čítal noviny. Mamu vždy z toho ide poraziť. Zdvihol som oči a na zadnej strane novín bol dedo, samo, že tým myslím jeho fotku. Vytrhol som otcovi noviny: – Toho poznám! – A ja poznám prezidenta, – reagoval otec, ale noviny mi nechal, pretože mama položila pred neho praženicu. A tak som si mohol prečítať, čo bolo napísané pod dedovou fotkou. Svoj boj s ťažkou chorobou vyhral, ale smrti sa nevyhol. V pondelok, na prechode pre chodcov, prišiel o život náš najlepší dlhoročný tréner basketbalovej reprezentácie . Jeho životné krédo – Nikdy sa nevzdávaj – ho sprevádzalo do samého konca. No, ty brďo, ten dedo bol poriadny macher. Tak toto mi nikto neuverí.

****
Nastali časy, keď Marcelino nemohol navštevovať svojho nového priateľa, pribitého na kríži v podkrovnej komôrke. Blížil sa veľký sviatok, deň, keď bratia oslavovali zakladateľa svojho rádu, svätého Františka. Tomuto radostnému sviatku predchádzala deväťdňová pobožnosť. Aj Marcelino sa na nej musel zúčastňovať, dostať sa k priateľovi v podkroví bolo teda celkom vylúčené. No keď konečne nastal sviatok svätého Františka, boli to oslavy radostné a výdatné, na miskách mali dokonca mäso. Marcelino striehol na príležitosť, ako niečo vziať z kuchyne. Veď nemôže vyjsť hore s prázdnymi rukami! Obšmietal sa v kuchyni tak dlho, kým neuchmatol kus pečeného mäsa, skyvu chleba, všuchol si to do vreciek a hybaj hore na poschodie. Potom podišiel k mužovi, ktorý visel na kríži ako vždy, polonahý, vychudnutý na kosť a kožu, a prihovoril sa mu: – Prišiel som za tebou, lebo dnes máme mäso. Povykladal mäso i chlieb na stôl a vyzval svojho priateľa: – Nože zostúp dolu, sadni si a najedz sa! Pán otočil hlavu k Marcelinovi, láskyplne sa naňho pozrel. Zišiel z kríža a sadol si za stôl, nespúšťajúcpohľad z chlapca. – Nebojíš sa? Nebojíš sa ani trošku? – Nie, – odpovedal chlapec a pokojne hľadel na pána. – Vieš vôbec, kto som? – Viem, – odpovedal Marcelino. – Ty si Boh. Nato Pán začal jesť mäso a chlieb, ktorý predtým rozlomil tak, ako to vie iba on. Marcelino mu dôverčivo položil ruku na chudé plece a spýtal sa: – Si hladný? – Veľmi. – odpovedal Pán. – Si dobré dieťa, ďakujem ti. – Počuj, máš celkom zakrvavenú tvár a krvácaš aj na rukách a nohách. Nebolia ťa tie rany? Pán len sklonil hlavu a Marcelino využil príležitosť, sňal mu tŕňovú korunu a položil ju na stôl. Odrazu ukázal prstom na Pánove rany a spýtal sa: – Nemohol by som ti ich vyliečiť? Vieš, jestvuje taká vodička, poriadne štípe, tou ma bratia natierajú, keď sa zraním. A naozaj to dobre pomáha. Odrazu zbadal, že mu na prstoch ostalo trochu krvi, keď sa dotýkal Pánových rán. – Počuj, – navrhol, – čo keby som povyťahoval tie klince z kríža? – Potom by ma neuniesol, – odvetil Pán. A Ježiš mu rozpovedal svoj príbeh. Videl, že chlapec má oči plné sĺz a zotrel mu ich svojimi prstami. Takto uplynulo popoludnie a predmety v komôrke začali vrhať dlhé tiene. Marcelino sa ešte spýtal, či sa bude tešiť, keď k nemu znova príde. Pán, ktorý sa už chystal vrátiť na kríž, odpovedal: – Áno, Marcelino, budem sa tešiť. A chcem, aby si zajtra prišiel. Marcelino vyšiel z komôrky trochu zmätený. Odkiaľ Pán vie, ako sa volá? Navyše zbadal, že prsty má celkom čisté. Veď ešte pred chvíľou mal na nich stopy po Pánových ranách. Krv zmizla sama od seba.

****
Prišiel čas svätého Jána, keď sa chodievalo na tatranské salaše po prvý syr. Vybral sa aj Jakub Matava zo Spišskej Belej. Odišiel zavčasu ráno, a tak už predpoludním bol v predných Meďodoloch. Pokonal sa s bačom, zakrútil do plachietky svoj diel syra, oštiepkov  i pareníc a hotovil sa domov. Ale akosi sa zahovoril s valachmi, nuž sa rozhodol, že pôjde až ráno. Svätojánska noc sľubovala všelijaké čary a zázraky. Možno uvidí vynárať sa spod zeme peniaze,  možno sa prídu k jánskemu ohňu zabaviť tatranské víly... Ktovie? A keď už nič inšie, aspoň sa pred polnocou vykúpe v Bielej vode a vyváľa v rose, aby sa na celý rok zbavil chorôb a zlých duchov. Jakub pred kolibou čakal, pozeral, ale nikde nič! Poklady sa neukazovali, ani víly neprišli. Pobral sa teda k potoku. Starostlivo sa vykúpal, vyváľal sa v orosenej tráve a naozaj! Hneď  mu  bolo lepšie. Ani nečakal na ráno, pri svite mesiaca sa pobral domov. Keď prišiel, žena práve zakurovala  a  deti vstávali z postele. Pozdravil sa, vybalil, čo priniesol  a sadol  si za stôl, že mu žena predloží raňajky. A pritom rozprával, ako sa mu vodilo v Tatrách. Ale žena sa iba vystrašene rozhliadala po izbe, bledla a napokon poďho von! A deti za ňou! -    Čo sa s nimi robí? – povedal Jakub Matava a pobral sa za nimi: -    Žena, deti, či vari do vás zlý duch vošiel alebo čo? Prídem domov, a vy nič. Prihorím sa vám, a vy predo mnou utekáte! -    Ty si tu? – neveriacky sa opýtala žena. -    Tu som, vari ma nevidíš? -    Nevidím! – zašepkala vystrašene.  Iba tvoj hlas počujem. Vari si sa v Tatrách  zmárnil a teraz si nás prišiel mátať? -    Nič sa mi nestalo! – skríkol Jakub Matava. – Vykúpal som sa v Bielej vode, vyváľal v jánskej rose, cítim sa mocný a zdravý ako nikdy predtým! -    Tak sa mi konečne ukáž! Nuž ale toto, prečo ma žena nevidí, dumal Jakub Matava. Začal preberať každý svoj krok. Cestu do Tatier, rozhovor s bačom, s valachmi, večer pred kolibou... Zrazu mu blyslo hlavou: -    Iste sa mi do šiat dostalo semeno dajakej mocnej čarovnej byliny! Hovorí sa predsa, že vo svätojánsku noc majú zázračnú moc. Veru, naisto to tak bude! Zabehol k potoku, znova sa vykúpal a poriadne povytriasal  háby. A z vrecka haleny mu vypadol papraďový kvet, ktorý vraj kvitne len na Jána na pravú polnoc a má moc urobiť človeka neviditeľným. Keď sa potom Jakub Matava vrátil do chalupy, deti ho radostne vyobjímali a žena sa  mu pekne prihovorila: -    Konečne ťa vadím, muž môj! Čakala, že jej muž povie, čo sa  s ním porobilo, no ten ani nemukol. Hanbil sa, že vlastnou hlúposťou vystrašil rodinu. Veru, tak je to s tatranskými bylinkami  a kvetmi. Všetky majú čarovné vlastnosti, len je ťažké vyzvedieť ich tajomstvo. Pomôžu človeku v každom trápení, ak človek ich tajomstvo pozná. Dodnes sa spomínajú prípady, keď vrátili ľuďom zdravie. A pritom sa rozpráva aj príhoda Jakuba Matavu, ktorého kvet paprade urobil neviditeľným.

****
Nastala jeseň a s ňou poľovačky. O takom čase sa kráľ Matej najradšej zdržiaval na Vígľašskom zámku. Aj pri poľovačkách si však našiel čas zájsť prestrojený do dedín a pozhovárať sa s ľuďmi, ako žijú, ako sa majú. Raz sa tak vybral so sluhom na vandrovku. Večer ich zastihol v dedine. Vošli do istého domu a pýtali si nocľah – na peci. Políhali si a čoskoro aj pospali. Lenže u toho gazdu sa večer zišla veselá spoločnosť. Chlapi sa najprv zhovárali, potom sa dali do spevu a nakoniec sa začali pasovať, naťahovať, až sa strhla riadna kucapaca. V tom ktorýsi pozrel na pec. A tí na prípecku, čo sú zač? My sa pasujeme a oni drichmú! Priložme im! A začali látať palicami toho krajného. Krajný bol kráľ. Sluha si potom s kráľom vymenili miesto, ale veru zle urobili. Chlapi sa znovu pustili do bitky, začali sa pasovať a nakoniec od kraja vyplácať pocestných. Keď už dvíhali palice, gazda zvolal: Chlapi, teraz dajme tomu pri stene! A po druhý raz začali obšívať kráľa. O tri dni prišli do dediny pandúri a s nimi aj kráľ. Dal schytať gazdových kamarátov, a keď boli pokope, predstavil sa im. Ej, nebol by sa z tých kvapky krvi dorezal. Všetci sa už videli na šibenici. Hodili sa na kolená, prosili, nariekali, sľubovali. Ale kráľ bol prísny a takto sa prihovoril: Za to, že ste pili a bili pokojných pocestných, dostane každý z vás desať palíc. A za to, že ste bitku spravodlivo delili, dostane každý desať grošov. I stalo sa, ako rozsúdil kráľ.

****
Pred školou nedočkavo prešľapovali deti. Na túto chvíľu sa veru dlho tešili. Autíčka už čakajú. Štart pretekov bude o pár minút. Celý tento cirkus vymyslel učiteľ, keď našiel v školskom skladisku staré autíčka na pedále. Decká najprv ohŕňali nosmi : – Také ošarpané haraburdy! To bude otrava, pán učiteľ! Sú otrasné a pokazené. – Isteže, nie sú nové, ale vynoviť by sa dali. Záleží na vás, akými farbami ich ponatierate. A mal pravdu. Teraz boli absolútne super! Samé formuly s farebnými pásmi na bokoch. Ale poďme na preteky! Učiteľ požiadal jazdcov, aby si nasadili prilby. Bezpečnosť nadovšetko! Janko nasadol do autíčka. Sám si ho vymaľoval na žlto, kvôli dobrej viditeľnosti a tak trocha aj preto, že zlato je farbou víťazov. – Cŕŕn, cŕŕn! – školský zvonec odštartoval preteky. Janko hneď vyrazil, ale jeho kamarát Lukáško bol ešte rýchlejší. Červený jaguár prefrčal popri Jankovi, ktorý sa hneď lepšie oprel do pedálov. Dolu vŕškom autíčka nabrali ešte väčšiu rýchlosť. – Fíha, priveľmi uháňam … Musím trocha spomaliť, pomyslel si Janko. Až teraz zistil, aké ťažké je byť jazdcom formuly. Ale Lukáško neubrzdil. Pozor, zákruta! Spomaľ! Tresk, bum, bác! Červené autíčko vyletelo z dráhy a kopŕcalo sa dolu briežkom. Janko dupol na brzdu. Vyskočil zo svojej lancie a rozbehol sa ku kamarátovmu jaguáru. Lenže červený jaguár s číslom šesť bol prázdny. – Kde je jazdec? prebleslo mu hlavou. Aha, tamto! – Lukáš, si v poriadku? – Uhm… neboj sa! Videl si to? Som jediný jazdec, čo letel rýchlejšie ako jeho auto. – Neublížil si si? – Ale nie…Nič sa mi nestalo, iba som vyletel z dráhy. Pre mňa sa preteky skončili. – Poď, dokončíme ich spolu. Chlapci sa pokúšali natisnúť za volant, ale Jankovo autíčko nebolo pre dvoch. – Došľaka! Mám nápad! Sadaj dozadu na nárazník! Poriadne sa drž… – Ale veď nás obidvoch neutiahneš! Prídeš posledný! – Čo na tom! Možeš sa odrážať nohou a pomáhať mi! Jazdec formuly 1 so spolujazdcom dokončili preteky za mohutného potlesku divákov. Tesne pred cieľom zbadali ostatné autíčka. – Čo im šibe? – nechápal Janko. – Veď všetci zastali. Janko s Lukášom vtedy ešte netušili, že v týchto pretekoch nebude nikto porazený. Ich spolužiaci na nich čakali v cieľovej rovinke. Také niečo!

****
– Mamička, kedy už dostanem ten nový bicykel? – ťahal matku modrý zajačik za zásteru. – Čo ja viem, miláčik …Azda na Vianoce. Alebo na narodeniny. Musím sa o tom porozprávať s oteckom. Modrý zajačik odišiel s dlhým nosíkom. – Čakať! Stále len čakať! – mrmlal si popod fúziky. – A ustavične len prosíkať! Keby som tak mal peniaze, všetko by bolo inak. Táto myšlienočka sa mu zavŕtala do gebuľky, a nie a nie sa vyvŕtať. Musí predsa existovať nejaký spôsob, ako prísť k peniazom. Zavčas rána sa vybral na cestu. Rozhodol sa, že si na nový bicykel zarobí vlastnými labkami. Lenže akú prácu by mohol robiť taký malý zajačik? Štiepať drevo? To neprichádza do úvahy. Sekera je preňho priťažká a navyše by sa mu mohla do labky zadrieť trieska. A to bolí! Žeby niečo omaľoval? Raz sa doma pokúsil natrieť dvere, ale skončilo sa to tým, že celý dom bol strakatý. Lenže dnes mal naozaj šťastný deň. Keď prišiel k pánu Bôbovi, ktorý pestoval zeleninu na predaj, našiel ho nešťastného sedieť na schodoch. – Hľadáš prácu, chlapče? – potešil sa pán Bôb. – Ideš ako na zavolanie! Dostal som lámku a nemôžem sa zohnúť. A práve treba pozbierať šalát. – Nerobte si starosti, pán Bôb, – Chytal sa príležitosti modrý zajačik. – Akoby už bol pozbieraný! – Teda platí! Choď po káru! Je v šope za domom. Modrý zajačik dotlačil káru až k šalátovej hriadke. Tak sa zadychčal, že si musel sadnúť pod strom. Keď už sedel, otvoril si aj kapsičku. – Pozrimeže, čo tu mám! Dva krajce chleba so syrom a jeden s lekvárikom… Pustil sa do desiatej ostrými zúbkami. No nestihol ju schrúmať. Prileteli vtáčiky a začali mu krúžiť nad hlavou. Ale zajačik bol taký blažený z práce, ktorú si našiel, že sa musel s niekým podeliť o radosť. – Len poďte, kamoškovia! Nebojte sa, dostanete omrvinky! Vtáčikom sa zapáčil jeho milý hlások a prestali sa báť. Zobkali mu rovno z labky. Tak sa spolu pekne zabávali až do poslednej omrvinky. Vari sa mohli starať ešte aj o čas? Zrazu len zajačik z diaľky začuje hlas zeleninára Bôba : – Zajačik, ako ti to ide s tým šalátom? Modrého zajačika len tak šklblo. Veď pre samotnú zábavu zabudol na prácu! Ešteže noví kamaráti boli aj dobrí pomocníci. Zajačik vytrhával zo zeme hlávky šalátu a vtáčiky ich v zobáčikoch odnášali na káru. O chvíľu nebolo v hriadke ani hlávky. – Mal som šťastie! Je to moja prvá práca. To by bolo, keby som ju zbabral!

****
Kedysi, bolo to už dávno, som žila vo svete, kde ľudia verili na bosorky, pretože tam naozaj jestvovali. Robili ľuďom i zvieratám zle, škodili, kde mohli. Ja som bola jednou z nich. Bola som ešte mladá, mala som iba stodeväťdesiatdeväť rokov a práve na dvesté narodeniny som mala urobiť skúšku, aby som sa dostala medzi staršie ježibaby. Dostala som veľmi ťažkú úlohu. Mala som ísť do ľudského sveta a ukradnúť dve deti – dvojčatá, chlapca a dievčatko. Pomocou kúziel som sa dostala až sem, vyhliadla som si párik dvojčiat a zamestnala som sa v škôlke, do ktorej chodili. V škôlke bolo mnoho detí a veľmi si ma obľúbili. Bola som tam asi mesiac, keď prišiel Deň matiek. Deti mali nacvičené krásne predstavenie, všetky boli vyobliekané a tešili sa, že budú vystupovať pred rodičmi. Program sa už dávno začal, keď som si všimla, že „moje“ dvojčatá sú smutné. Ich mamička totiž neprišla. Neprišla ani do konca programu, ani keď zatvárali škôlku, a tak som sa ponúkla, že deti odvediem domov. Bola to skvelá príležitosť na únos. Ibaže keď mi obidve deti dôverčivo vložili svoje rúčky do dlaní, prvý raz som v srdci pocítila svetlo lásky. Bolo to také nečakané, že som deti namiesto k bosorkám odviedla rovno domov. Tam som sa dozvedela, že žijú v prenajatom byte a ich ocino je niekde ďaleko a vôbec s nimi nebýva. Mama sa mne aj deťom ospravedlňovala, že neprišla, ale musela ostať dlho v práci, lebo jej ochorela kolegyňa. A keď utekala do škôlky, našla tam len upratovačku. Ponáhľala sa domov a cestou sme sa asi minuli. Bola veľmi utrápená, ale keď pozrela na svoje deti, oči jej zažiarili, tvár sa jej vyjasnila, bolo vidieť, že ich veľmi ľúbi. V noci som vôbec nespala. Prehadzovala som sa v posteli a rozmýšľala som. Nad ránom som sa rozhodla. Nielenže nechám deti na pokoji, ale použijem aj jedinečné kúzlo, ktoré im privolá šťastie. Môžem ho použiť iba jediný raz v živote a do sveta bosoriek sa už potom nemôžem nikdy vrátiť. Mamine a jej dvojčatám sa začalo dariť. A predstavte si, nakoniec sa im ozval aj ocino, o ktorom si mysleli, že ho už v živote neuvidia. A tak som ostala vo svete ľudí a aj ja som si našla svoju rodinu. Nijaké kúzla už nepotrebujeme. Máme sa radi a to je v živote najdôležitejšie.

****
Africké slnko si ľahko poradí aj s takou záplavou, aká sa na nás zošuchla z nočnej prietrže oblakov. V predpoludňajších hodinách už bola voda zasa vo svojich stálych brehoch, ibaže jej bolo o tretinu viac a bola mútnejšia ako obyčajne. Cez pieskový ostrov, na ktorom som táboril, prehrýzla sa voda a prudko stekala z močiara do rieky. Hoci nebola čistá, jednako som zistil, že je v nej mnoho hnedých a dúhových pstruhov, ktoré sa usilujú preniknúť proti prúdu. Začal som ich chytať tým spôsobom, že som vstrčil obe ruky do vody, držal ich tam nehybne a čakal. Mútnou vodou oslepené ryby mi udierali do prstov, a ak sa niektorá vkĺzla medzi moje dlane, schmatol som ju prudko, obopäl prstami a rýchlo vyhodil na piesok. Takto som v krátkom čase chytil štyri krásne pstruhy, práve dosť na malé hodovanie. Ryby mi chutili. Všetky jedlá, ktorými som sa doteraz živil, sa mi už zunovali; rybacina mi bola vítanou zmenou. Ale nestačil som ich zjesť všetky štyri, lebo už pri druhej ma vyrušili vtáčie škreky a ťažké šuchotanie krídel v povetrí. Poobzeral som sa – a musím sa priznať, že som sa vydesil. Zdalo sa mi, že sa mi celá obloha rúti na hlavu! Státisíce plameniakov ako jediné nekonečné mračno zastierali nebo a púšťali sa na močiar. Nezdržal som sa; musel som ich filmovať. Filmových obrázkov som mal už teraz naozaj dosť. Plnú škatuľu filmových zvitkov, ktoré som starostlivo opatroval v osobitnej nepremokavej kapse. Pozapínal som kapsu s filmami a začal som sa zberať na spiatočnú cestu. Najbližšiu noc som chcel stráviť už niekde na suchej savane, lebo v susedstve krokodílov sa mi už nocovať naozaj nechcelo. Mrzel ma iba krokodílí obor, ktorý chcel napadnúť mňa i smädného nosorožca. Chcel som ho mať na filme. Preto som vložil do aparátu posledný zvitok čistého filmu a riadne pripravený na cestu, s batohom i opicou, vykročil som z chatrče. Pri „mŕtvom ramene“ som sa zastavil. Prezeral som si vodu: po krokodílovi ani znaku. Zložil som batoh na zem, na batoh som posadil opicu, aby strážila môj majetok. Na ľahko, s kapsičkou na boku, s aparátom cez plece, s puškou v ruke a s nábojmi v opasku šiel som sa pozrieť za obrovským krokodílom nahor popri „mŕtvom ramene“. Mohol som byť asi na päťdesiat krokov, keď na stromoch zvrieskli chvostnaté opice. Ich vresk akoby by mi bol hovoril: „Pozoór – krokodíl!“ Obrátil som sa, a div mi neprišlo zle: obrovský krokodíl práve lapal môjho šimpanzíka a ťahal ho do vody. Šimpanzík srdcelomne kričal a mizol i s krokodílom pod hladinou... Utekal som, ako mi nohy stačili, ale krokodíla som už nedochytil. Zmizol mi pod vodou i s mojou drahou opicou. Mohol som zachrániť už iba svoj batoh, ale moja milovaná opica bola navždy preč! Čo si tu počať? Pochytil ma taký jed, že som zdrapil pušku a začal som páliť do vody, až tak hučalo na všetkých stranách. Ale nemalo to nijaký výsledok. Opica sa už viac neukázala. Voda stála mŕtvo, nehybne, nedotknutá mojou zlosťou. Potom som ešte dlho postával pri „mŕtvom ramene“, premožený veľkou biedou a zúfalstvom nad týmto neslýchaným skutkom...!

****
Napísal som prvú báseň v živote. Teda, poviem Vám, dalo mi to zabrať! Dakto si povie, čože je básnikovi, sadne si za stôl, napije sa kávy, v okamihu je báseň na svete. Vytiahne papier zo stroja a píše ďalšiu. Pošle do redakcie a dostane honorár. Peknú kôpku peňazí. Nie, vôbec to nie je také jednoduché. Celú hŕbu papiera, skoro pol zošita som vykazil, kým sa mi podarilo zosmokliť pár veršov. Vraj najkrajšie básne sú o ženách, tak som skúsil ... Čítal som si ju niekoľkokrát. Aj pred hodinou, a to som nemal. Edo mi vytrhol papier z rúk a pred celou triedou začal svojím priškrteným hlasom recitovať. Do mňa vošli všetci čerti. „Vraj si sa dal na písanie básní,“ priskočila ku mne neskôr Jana. Doteraz si lámem hlavu, ako sa to k nej dostalo. Veď nie je z našej triedy. „A nenapísal by si aj pre mňa? Tááák by si ma potešil...“ Znelo to maznavo, ale sľúbil som, že zajtra jej ju donesiem. Doma som sa pustil do písania. Ospieval som Janine oči, uši i nos... Do nôh som sa bál pustiť, lebo ich má trochu tenké a do X. Slovom, báseň bola tu, na stole, písmo úhľadné a chýb pomenej. Mám predsa Pravidlá. Hneď ráno som Janu vyhľadal, vytiahol báseň... Nemohla sa mi venovať. Trochu ma naštvala. Báseň má pálila vo vrecku, už-už som ju chcel roztrhať, keby nie kulturista Vendo, zo šestky. Už mal byť v osmičke, ale nedarilo sa mu. „Hej, kamoško. Vysyp nejakú báseň, lebo ti takú tresknem !“ Vyjadrovať sa teda nevie, ale päsť, juj, tá zaváňa kadečím. Nie zo strachu, ale akosi automaticky som vytiahol tú čmáranicu. Nech sa jej zbavím. Vendo schmatol papier, zhrbil sa a pomaly, po slabikách čítal. „To je nula, slabota. Ale čo keby si sa nadul a niečo poriadne stvoril ? A neboj sa pritvrdiť. Vieš, „ zmäkol Vendo a naklonil sa ku mne, „potrebujem báseň. Ani nevieš, ako to baby žerú ! A keď bude báseň okej, navalím aj groš !“ Posledné slovo mi vyrazilo dych. Takže Vendo mi zaplatí. Teda dostanem ho-no-rár ! Juj, to bude dačo ! Budem si zarábať básnením ! Profík. Skutočný profík. Vôbec si neviete predstaviť, ako lepšie sa vám pracuje, keď máte istotu, že za svoju námahu dostanete zaplatené. Doma som písal ešte zúrivejšie. Dvojmo. Ráno sa zjavil pri mne Vendo : „No, kamoš, to je iné kafé ! Vedel som, ešte včera som tušil, že v tebe niečo je !“ čítal, slabikoval polohlasne, usmieval sa, od šťastia smrkal. Nech, len keď dá peniaze. „Koľko ?“ spýtal som sa, keď mi znovu venoval pozornosť. „Malinovka, dobre ?“ Vyvalil som oči. Toto ? Za toľkú námahu ? Sklamanie bolo veľké, ale musel som súhlasiť. Vyhľadal som Janu, zatiahol bokom, aby nás nik nepočul a hneď som jej začal čítať. Jachtal som, lebo také výrazy som pred dievčaťom nikdy nevyslovil, ani zo žartu. A čo ona ? Klopkala si prstom po hodinkách, nepozerala na mňa. Ani nepočúvala a vyprskla. Na líci som pocítil úder ruky. Udrela ma ! Stál som ako obarený. Tak ja sa usilujem, skladám pre ňu, tak trochu aj pre honorár ... A ona takto ? Sčasti to napravil Vendo. Zaplatil pepsi. Lenže pre ten neúspech som sa zapovedal, že viac nenapíšem ani riadok. Vendo ma môže aj zabiť, nenapíšem !

****
Raz večer som sedel na dvore pri piesku a čakal som na mamu. Akiste sa zdržala v práci alebo v obchode, alebo možno dlho čakala na autobus. Čo ja viem? Ale všetci rodičia z našej ulice už prišli a všetky deti odišli s nimi domov a iste už pili čaj a zajedali ho sladkým pečivom, a  moja mama nikde. A v oblokoch sa už začali zapaľovať svetlá a v rádiu hrala hudba a na nebi sa zaťahovali tmavé chmáry a boli ani bradatí dedkovia. A už som mal aj hlad a mama len nešla, a pomyslel som si, že keby som vedel, že moja mama je hladná a čaká na mňa hoci aj na konci sveta, v momente by som k nej utekal a nikde by som sa nezdržiaval a nenechal by som ju sedieť na piesku a nudiť sa. A práve vtedy vyšiel na dvor Miško a povedal : -Ahoj!- A ja som povedal: -Ahoj!- A Miško si sadol ku mne a vzal moje vyklápacie auto: -Ejha! Kde si ho vzal? A samo naberá piesok! Nie? A samo ho vyklápa? Áno? A táto páčka ? Načo je táto páčka ? Možno ňou hýbať? Áno? Ejha! Dáš mi ho domov?- Ja som povedal: -Nie, domov ti ho nedám. Je to dar. Dal mi ho otec, keď odchádzal.- Miško sa nafúkal a odtiahol sa odo mňa. Už  bolo celkom tma. Díval som sa na bránu, aby som neprepásol, keď príde mama.  Ale ona nešla. Iste sa stretla s tetou Katkou, kdesi sa zhovárajú  a  na mňa si ani nespomenú. Ľahol som si na piesok. Vtom mi Miško hovorí: -Nedáš mi to auto?- A ja hovorím: Daj pokoj, Miško.- A Miško hovorí: Ak chceš, dám ti zaň koleso na plávanie?- A ja mu nato: Veď ho máš prasknuté!- A Miško: Tak si ho zlepíš. Toto ma už nahnevalo: A kde s ním budem plávať?- Keď nechceš, nechceš! Ale aby si vedel, aký som ja kamarát! Na!- A podal mi škatuľku od zápaliek. Vzal som ju do ruky. Otvor a uvidíš. – povedal Miško. Otvoril som škatuľku a zo začiatku som nič nevidel. A potom som zazrel drobné svetlozelené svetielko. Akoby kdesi ďaleko ďaleko svietila malilinká hviezdička a pritom som ju sám držal v ruke. Čo je to, Miško?spýtal som sa pošepky. –Čo je to?- Svätojánska muška, odpovedal Miško. –Pekná, čo? Nemysli si , je živá.- A ja som povedal: -Miško, vezmi si to auto, chceš? Vezmi si ho navždy, nacelkom! A daj mi tú hviezdičku. Vezmem si ju domov...- A Miško chytil moje auto a utekal domov. A ja som tam ostal so svojou svätojánskou muškou, díval som sa na ňu a nemohol som sa vynadívať: aká je len zelená ani v rozprávke a ako svieti, akoby zďaleka, a pritom je blizučko, na dlani... Až sa mi dych zatajoval a cítil som, ako mi srdce rýchlo bije a troštička ma šteklí v nose, len – len že som sa nerozplakal. Sedel som tak dlho, veľmi dlho. A naokolo nebol nik. A ja som zabudol na všetko na svete. Ale vtom prišla mama a ja som sa veľmi potešil. Keď sme začali piť čaj a jesť sladké pečivo, mama sa spýtala: -No, čo je s autíčkom?- A ja som povedal: -Vymenil som ho, mama.- A mama povedala: -Nehovor! A za čo?- A ja som odpovedal: -Za svätojánsku mušku! Tu býva v tejto škatuľke. Nože zhasni svetlo!- A mama zhasla a v izbe bolo tma a obaja sme sa dívali na bledozelenú hviezdičku. Potom mama zažala a povedala: -Naozaj krásne! Ale predsa, ako si mohol zameniť takúto hodnotnú vec za tohto chrobáčika?- -Tak dlho som čakal,povedala som, a bolo mi tak smutno, a táto svätojánska muška sa mi videla krajšia ako to najkrajšie auto na svete.- Mama sa na mňa zahľadela a spýtala sa: -Ale prečo, prečo je krajšia?- A ja som povedal: -No, nerozumieš, mamička?! Veď je živá! A svieti!-

*****
V našom dome je zlodej! Prišli sme na to takto: v nedeľu poobede je u nás čítací čas. Ocko sa usadí na terase do veľkého kresla, na stolík vedľa seba si položí šálku s kávou a zavŕta sa do svojho obľúbeného časopisu o počítačoch. Do druhého kresla si sadne mama, na stolík si tiež položí šálku s kávou a číta svoj babský časopis. Zrazu ocko vyskočil, ako keby ho uštipla tarantula: – Chýba mi celá dvojstrana! Niekto mi ukradol z časopisu listy!  Mama mu povedala, aby si nevymýšľal, ale zrazu aj ona vykríkla: – Ktosi mi potiahol práve tú stranu o vitamínoch! – a chcela tiež vyskočiť, ale brucho jej to nedovolilo. Vyzerala ako zúrivá korytnačka.  – Ja som to nebol, – hovorím a naozaj neklamem. Nebol som to.  – Ani ja som to nebol, – povedal Braňo a vyzeral ešte nevinnejšie ako ja.  – Tak máme v dome zlodeja! – vraví babka tajomným hlasom.   Keď sa do niečoho zamieša babka, vždy sa u nás dejú zaujímavé veci. Pred každou akciou babka najprv bojovne vyhlási, že ona tomu príde na kobylku, ale potom sme prišli na to, že to sa naša babka tak chystá na detektívny prepad. Aj teraz. Nasadzuje si svoje špeciálne okuliare, ktoré volá rýchlopalky, a pomaly sa zakráda po celom dome. Určite by to vydržala do večera, keby náš Alan nevybehol z dvora na terasu a nechňapol po liste z maminho časopisu. – No, videl si to? – díva sa mama na ocina. – Kam to nosí? – čuduje sa ocko.  – Mám to! – kričí babka z predsiene. – Alan papiermi zakrýva akési mláčky  v predsieni! – Nie akési, ale svoje mláčky, – hovorí ocko.  – Ostatné psy to robia na dvore, – vztyčuje babka hroziaci ukazovák k nebu, akoby práve tam mal byť dvor, kde ostatné psy robia svoje mláčky.  – Prečo to robí práve tam? – vstáva mama a spolu s babkou likvidujú Alanovu mláčku v predsieni.  – Prečo, prečo! Lebo mu to tam chutí! – objavuje sa dedko Ďusi, ktorý bol skrytý v kôlničke za domom.  – Alan, k nohe! – zavelí dedko a Alan si poslušne k nemu sadne. Ten ho pohladká po hlave a odvádza dozadu na dvor.  Nevieme, čo mu dedko Ďusi hovoril, ale odvtedy Alan v našej predsieni žiadnu mláčku neurobil. – Možno bol dedko v minulom živote psom, – povedal mi večer v posteli Braňo. – A čo ak je bosorák? – povedal som o chvíľu hrozivým hlasom, ale zistil som, že Braňo už spí. Pokazil mi všetku radosť.

****
Keď odišla babka do dôchodku, presťahovali sa spolu s dedkom z mesta na dedinu. Ako správni hospodári si kúpili niekoľko sliepočiek. Tešili sa z nich nielen oni, ale aj ich dve vnučky Duška a Inuška, ktoré chodili z mesta na dedinu veľmi rady. Prvýkrát v živote videli sliepky zblízka a mohli sa o ne starať. Správa, že jedna sliepka vysedí malé kuriatka, im urobila úžasnú radosť. – Sedí? – spýtala sa Duška babky a pozerala cez plôtik do ohrady so sliepkami. – Sedí! – odpovedala pokojne babka a opatrne za sebou zatvorila bránku. – A aké budú? Biele alebo čierne? – vypytovala sa Inuška. Babka sa figliarsky usmiala: – Nuž, veru neviem, lebo kohút je biely a sliepočky sú hnedé. – Tak budú bielo-hnedé, – rozhodla Duška. – Babka, už? – Zvedavé oči čakali odpoveď, no babka iba pokrútila hlavou: – Zatiaľ sa nič nedeje. A napokon, ešte je skoro. – Ako skoro, ako? – čudovala sa Inuška. – Nuž veď kvočka musí sedieť na vajíčkach najmenej tri týždne. Potom môžeme čakať maličké kuriatka, – vysvetľovala babka. Pri odchode babka vnučky ubezpečovala, že keď prídu nabudúce, určite sa už kuriatka budú liahnuť. Kvočka sedela na vajíčkach, ako sa patrí, a tak nie v sobotu, ale už vo štvrtok sa vyliahlo prvé malé kuriatko. Vykuklo zo škrupinky vajíčka, bolo ako páperko. Žltučké, maličké, teplučké a jemné, až sa ho starí rodičia báli chytiť do ruky. V piatok sa vyliahlo ďalšie. Bolo rovnako maličké, teplučké a jemné. No toto bolo hnedé. Nastala sobota. Už počas cesty k starým rodičom zvonil telefón. Vnučky boli zvedavé, ako sa darí kuriatkam, či sú pekné a čo zobkajú, a či ich bude viac… . Príval zvedavých otázok sa nezastavil ani po príchode do chalúpky. Vtrhli do kuchyne, kde vo veľkej kartónovej krabici pobehovali dva maličké chumáčiky. – Tie sú nádherné, – švitorila Duška. – A aké majú krásne zobáčiky, – pridávala Inuška. Duška chytila do ruky hnedé kuriatko: – Toto bude moje. Je také krásne! – Druhé dievčatko zobrala do ruky opatrne žltý chumáčik: – Ja chcem toto. Je také mäkulinké! – Môžeme ich pestovať? Môžeme ich nosiť a môžeme ich kŕmiť? – nezastavoval sa prúd otázok. Dievčatá pestovali kuriatka a nevedeli sa na ne vynadívať. Popritom zabudli, že ešte by sa mohli vyliahnuť ďalšie kuriatka. Babka sa vytratila z kuchyne a o chvíľu sa vrátila s ďalším mláďatkom. Dievčatá zhíkli od radosti. – Babka! Babka! Už sú tri! – tešili sa vnučky. – Ako ich budeme volať? – spýtala sa Duška. – No predsa pipi, pipi, pipi na…– povedala babka. – Aké budú mať mená? – nedala sa Duška. – Mená? Ja sliepkam mená nedávam, – začudovala sa babka. – Ale keď sú iba tri, môžu sa volať podľa dní, v ktorých sa vyliahli – Štvrtok, Piatok a Sobota. – Babka, a čo jedia kuriatka? – vyzvedala sa Inuška. – Kukuričný šrot, vajíčka na tvrdo, šalátik, trávičku a vodičku, – poúčala vnučky babka. – Zjedia aj rožtek? – Vyskúšaj, – usmiala sa babka. – A tak šunku? Alebo párky? – vymýšľali dievčatá. Nakoniec sa dohodli, že najlepšia bude šunka. Inuška sa prikradla k chladničke a vybrala z balíčka niekoľko koliesok nakrájanej šunky. Kúsočkami šunky začali kŕmiť kuriatka. Hnedý Piatok bol najpažravejší. Odstrkoval kamarátov Štvrtka i maličkú Sobotu. Po chvíli už síce nebol taký čulý, ale ešte stále hltal drobnučké kúsočky šunky. A odrazu sa to stalo! Prekotil sa, natiahol nožičky, zavrel očká a nehybne ležal. Preľaknuté dievčatá sa rozplakali a s veľkým krikom bežali za babkou. Babka nepovedala nič, vzala kuriatka a odniesla ich do komory ku kvočke. Nariekajúcim dievčatám zatajila, že Piatok pomaly precitol. Jeho nevládnosť spôsobila pažravosť a veľké množstvo chutnej šunky. Vnučkám celé dni tiekli slzy za kuriatkom. O to bolo ich prekvapenie väčšie, keď neskôr zbadali, ako všetky tri kuriatka, živé a zdravé, behajú veselo za svojou mamou po dvore.

****
Kde bolo, tam bolo – to by bolo, aby prvákom dobre nebolo! Majú sa najlepšie na svete. Učiteľky sa s nimi maznajú a miesto pätiek im pečiatkujú zošity ružovými prasiatkami. Naša Zuza ich má celé stádo. To by bolo, keby ich mala hnať cez mesto na pašu! Veru, každý deň dáke prasa pribudne, ale nikomu to neprekáža. To nie je spravodlivé! Ak ja dostanem dvojku, mama o tom reční celý týždeň, vyklebetí to dedkovi a babičke a všetci mi dohovárajú – vraj som lajdáčka. Zuza píše celkom obstojne, lenže odzadu a písať začína od konca riadka. Istotne to robí náročky. Ktovie, čo má tá prešibaná líška za lubom! Vraví, že guľaté prasiatka sa jej páčia väčšmi ako pichľavé včely. Cíti sa so svojimi prasiatkami ako Dunčo s ovečkami. Jednostaj sa s nimi hrá. Na úlohy kašle, kreslí prasiatkam sukničky a potom ich učí tancovať. Nečudo, že na druhý deň donesie zo školy ďalší vykrútený chvostík! Zuza ustavične modliká, nech jej mama kúpi  tlačiarničku. Tá sa však bojí, že by sme potom mali opečiatkované všetky dvere a steny. .. Dnes mam vyhlásila, že pôjde so Zuzou k detskému psychológovi. (Učiteľka sa jej sťažovala, vraj si nevie so Zuzou rady. Naozaj sa jej ani trochu nečudujem. Byť na jej mieste, dávno ju vyhodím zo školy.) Čo je to ten psychogól? – opýtala sa nedôverčivo Zuza. – Psy –cho-lóg! To je taký doktor, ktorý lieči psy,  – vysvetlila som jej hneď, aby bola psina. – Na pravé plece ti prišije ľavú ruku, na ľavé pravú a prevráti ti hlavu, lebo ju máš popletenú. Možno ti dá aj injekciu ... Zuza sa rozplakala ako striekacie auto. Vrešťala, že ona k nijakému doktorovi nepôjde. Ona je človečka!  – Ty hlupáčik, – tíšila ju mama, – nevidíš, že ťa straší? Psychológ je doktor, ktorý ani nevie, ako injekcia vyzerá. On sa len s deťmi hrá a rozpráva. Klameš! – fňukala Zuza, lekári nie sú takí dobrí. Za moju dobrotu mi mama pojhrozila, že si to so mnou vybaví, len čo sa vrátia od psychológa. Išla som za tatkom. Je Zuza šibnutá? – strelila som z mosta do prosta. Nech mi povie pravdu! Vraj som vedľa ako jedľa. O nič nejde. Psychológ nájde na Zuzu fígeľ a ten ju prinúti písať ako treba a všetko bude v poriadku. Veľmi som mu neverila. Tak  ako bolo? – spýtala sa tatko mamy, keď sa vrátili. Pozorne som prezrela Zuzu. Tvárila sa však celkom normálne. Teda napchávala sa cukríkmi a mne ukazovala figu. –Zbytočne som stratila čas. – zahundrala mama. Vraj to Zuzku časom prejde. Len to jej poradil, aby Zuze kúpila tlačiarničku s takými istými prasiatkami, aké nosí zo školy. No namojdušu, to je ale finta! To som mohla poradiť mame i ja! Zuza dojedla cukríky, ani jeden mi nedala. Vyplazila mi jazyk  a zapojila sa do vážneho rodinného rozhovoru: Doktor mi povedal, že som šikovná slečna! Aby ste vedeli! No toto! – potešil sa tatko. A prečo ťa tak chválil? Nakreslila som mu najkrajšiu princeznú na svete. – chvastala sa. A potom sme sa hrali s mojimi prasiatkami zo zošita. Veľmi sa mu páčili, páčili, ... roztancovala sa Zuza. Mama vytiahla z tašky vytúženú tlačiarničku a podala ju Zuze. A ja som zasa raz obišla nasucho. Na veľký zošit mama napísala veľkými tlačenými písmenami:  CHLIEVIK PRE PRASIATKA Tu im bude dobre, usmiala sa na malú pastierku. V písanke medzi písmenkami sa nemajú kde prebehnúť, nemôžu si ani zatancovať. A ty, Zuzka moja, budeš odteraz nosiť zo školy samé včeličky, dobre? Nebude, lebo ona je negramotná! – vyletelo zo mňa.  Ja že som negramotná? Ty si negramotná! Vážim viac ako ty, palica jedna vychudnutá! Ja mám viac gramov a kilogramov, však mami? Pustili sme sa do smiechu. Zuza len vyvyšoval okále, čo to má znamenať. Negramotná si, lebo nevieš písať! – vysvetlila som jej. Tak ako ty škriabu iba nevzdelanci nevzdelaní. Ja som lepší psychológ ako ten Zuzin psychogól. Odvtedy píše moja sestra krasopisne. Ani prasiatka už nezbiera. A náš dedinsky založený tatko sa márne teší na zimnú zabíjačku.

****
To je nespravodlivé! Ja odtiaľto nechcem odísť! – frflala Eugénia, keď sa rozhliadla po preplnenom trhovisku. Utrela si oči a hľadela cez zadné sklo zaprášeného džípu. Poslednýkrát sa pozrela na žiariacu pyramídu, kým sa s ňou v duchu lúčila. Eugénia navždy opúšťala Egypt. Prežila tam zopár krásnych mesiacov spolu s rodičmi – otcom profesorom Eduardom Levanduľom, špecialistom na dinosaury a odborníkom takmer na všetko, a s matkou Pandorou Levanduľovou, televíznou moderátorkou, ktorá tam pracovala na prázdninovej šou. Eugéniin otec zasa pracoval v Egypte na archeologickom výskume. Vlastne čo si Eugénia pamätá, pracuje na archeologickom výskume neprestajne. Počas posledných ôsmich rokov, čo je väčšina Eugéniinho života, Levanduľovci fakticky precestovali celý svet. No teraz sa chystali všetko zmeniť... Pandora sa pustí do novej práce v TV Dobré ráno, profesor Levanduľa bude pracovať v Múzeu dinosaurov v malom meste Boxmore... a to všetko iba preto, že Eugéniini rodičia zvážili, že je čas, aby Eugénia žila na jednom mieste a navštevovala poriadnu školu. To je nespravodlivé! Naozaj odtiaľto nechcem odísť, mami. Chcem povedať... Kto ma teraz bude učiť? – vravela Eugénia, ktorá bola celkom spokojná, že ju doteraz učili rodičia. Budeš mať skutočných učiteľov, Eugénia, – povedala Pandora a usmiala sa. Dvojitá nespravodlivosť! – šomrala namosúrene Eugénia, zatiaľ čo sa tlačila medzi kuframi a ťažkými debnami. Džíp, ktorý bol úplne zaprataný batožinou Levanduľovcov, rachotil po hrboľatej ceste, zanechávajúc Egypt v prašnej ceste spomienok. Eugénia zovrela v náručí svoj žiarivo žltý plecniak, v ktorom mala všetky dôležité veci – vrchnák od fľašky z Ruska, kameň, ktorý objavila na hrobe v Nepále, gumičku, ktorú našla na vlakovej stanici vo Viedni, hnedý kúsok lana z Iránu, lupu, zápisník pre svoj denník dôležitých udalostí a nakoniec mamin strieborný lak na nechty. Eugénia myslela na všetky tie vzrušujúce veci, ktoré chcela zažiť, a na úžasné miesta, ktoré si ešte zaumienila preskúmať: večný sneh, Inkov a Indiu, Olympiu, Mount Everest, Maroko a Brazíliu. Keď práve nemala čo robiť, sledovala na maminom počítači dobrodružstvá svojho obľúbeného akčného hrdinu Hunka Robertsa. Hunk Roberts bol veľmi svalnatý a statočnejší než ktokoľvek, pretože sa vždy púšťal do obrovských dobrodružstiev a zachraňoval svet. Ale teraz bola na začiatku svojej cesty do nového života v Anglicku, na miesto nazývané Boxmore, a už len ten názov znel veľmi nudne. Eugénia bola z toho mrzutá. Neboj sa, určite sa ti tam bude páčiť, len čo tam prídeme, – povedala jej mama. Pokúšala sa jej zlepšiť náladu. Áno, keď si na to mesto zvykneš, bude sa ti zdať celkom pekné, – vravel otec. Hej, ale čo ak ja nechcem celkom pekné mesto? – myslela si Eugénia, ktorá o tom všetkom vôbec nebola presvedčená. O dva dni neskôr, v pondelok 6. januára, po jazde naprieč veľmi horúcou a prašnou púšťou, malebnými krajinami s kamenistými cestami, po dvoch plavbách loďou, jednej ceste vlakom a druhej trmácajúcim sa taxíkom, ktorý sa snažil zdolať strmý vrch, sa Eugénia nakoniec dostala spolu s rodičmi k miestu svojho nového domova na Cromer Road 13. Všetci boli poriadne unavení z cesty. Nebo bolo tmavosivé a uspávajúce mrholenie spôsobilo, že odvšadiaľ bolo cítiť len obrovskú vlhkosť a chlad. Eugénia sa pozerala z okna taxíka na dvojdomček, ktorý sa vyznačoval tým, že bol celý béžový – béžové tehly, okná s béžovými závesmi a béžové predné dvere, na ktorých bola zavesená veľká trinástka. Pred domom sa nachádzala malá záhradka a na príjazdovej ceste bolo zaparkované staré béžové miniautíčko. Neznášam béžovú, – zamrmlala Eugénia, keď sa vyhrabala spod ťarchy kufrov, ktoré boli v taxíku napchané až po strop. Nemám rada zimu, mrznem a chcela by som byť naspäť v Egypte. Eugénia mala stále na sebe prieskumnícke šortky a celá sa triasla, keď vystúpila z auta na cestu. Poslušne nasledovala svojich rodičov, pričom sa snažila vyhnúť psiemu hovienku na chodníku. Eugéniini rodičia odomkli dvere a ona šla za nimi. Zodvihla svoj žiarivo žltý plecniak, hodila ho na chrbát a začala skúmať dom... Eugénia zdesene zízala na halu, ktorej podlahu lemoval béžový koberec a stenu pokrývala kvietkovaná tapeta. Béžová farba prevládala aj v kuchyni, kde sa nachádzali spolu ladiace béžové a biele príborníky, a nebolo tomu inak ani v jedálni, kde sa vynímal lesklý drevený stôl s čipkovaným obrusom.

****
Slimák sa plazil niekoľko mesiacov v kolóne. Keď sa konečne dostal na colnicu, colník sa ho prísne spýtal: „Tak teda, čo máš na preclenie?“ „Nič.“ „Vravíš, že nič? A čo máš na chrbte?“ „Čo by som mal, dom.“ „A dom je pre teba nič? Musíš byť veľký boháč, keď dom pre teba neznamená nič. Koľko si zaň zaplatil?“ „Nič.“ „Zase nič! Chceš povedať, že si ho dostal a že domy sa dnes rozdávajú len tak zadarmo? Akoby bol dom nejaká bezcenná vec!“ „No, nemyslel som to...“ „Tak povedz, že si nemyslel a nie, že si ho dostal od nejakého toho... Teda, chcem počuť, ako si prišiel k tomu domu a koľko si zaň zaplatil.“ „Ja som sa s domom narodil,“ odvetil slimák hanblivo, lebo sa bál reakcie colníka. „Hovoríš, že si sa s domom narodil? Prosím ťa, nerozosmievaj ma...“ „Spýtajte sa, koho chcete, ale my – slimáky sa rodíme s domami tak, ako sa rodia raky s klepetami a ježe s pichliačmi.“ „Škoda, že ja nie som slimák,“ poľutoval sa colník. „Možno by potom aj vám, aj nám slimákom bolo lepšie.“ „Netáraj hlúposti. Ak tebe uverím, že si sa narodil s domom, iný ma začne presviedčať, že sa narodil s mercedesom alebo leopardím kožuchom. Radšej mi povedz, koho skrývaš v tom dome!“ „Koho by som tam skrýval, ja sám v ňom žijem.“ „Ale čo, zlož ten dom z chrbta, pozrieme sa na to.“ „Dom sa nedá dať dole.“ „Akože sa nedá dať dole, vari je taký ťažký?“ „Dom je so mnou zrastený. Sňať slimákovi domček je, akoby ste človeku vytrhli zdravé zuby alebo vtákovi vyšklbli krídlo.“ „Nechaj to na mňa,“ samoľúbo povedal colník. „No, ale najskôr si zapíšem tvoje meno. Ako sa voláš? „Slimák.“ „To je meno alebo priezvisko? „Aj meno, aj priezvisko. „Aké je tvoje povolanie?“ „Slimák.“ „Počúvaj, nerob si zo mňa dobrý deň! Povedal si, že tvoje meno je slimák.“ „To je pravda.“ „A teraz hovoríš, že slimák je tvoje povolanie.“ „Slimák je moje meno, priezvisko aj povolanie.“ „A vierovyznanie?“ „Nerozumiem, čo to je?“ „No, v čo veríš.“ „Verím v žihľavu...“ „A ešte?“ „Verím, že jedného dňa bude pršať.“ „Tento je trochu šibnutý,“ zamrmlal si pre seba colník. „Áno, už som si spomenul.“ „Čujme!“ „Verím, že aj iné slimáky veria, že bude pršať. A verím, že požierači slimákov nie sú rozumné bytosti. Je ich ešte stále veľmi veľa. A že za takýchto okolností nie je ľahké byť slimákom.“ „Hlúposť.“ „Aj ja to vravím.“ „Nič nemusíš hovoriť, ty máš iba odpovedať na otázky, rozumieš? Národnosť?“ „Čo to je?“ „To je, či si Slovák, Chorvát, Nemec, Fín a tak ďalej.“ „Ja som to posledné,“ zamrkal slimák s pocitom strachu, že sa veci hýbu nesprávnym smerom. „Ktoré posledné?“ „Ak už niečo musím byť, tak som potom ATAKĎALEJ.“ „Hlupák, to nie je národ.“ „Škoda, tak dobre to znie.“ „Takýto prípad som ešte nemal,“ zamračil sa colník. „Ani ja,“ vzdychol si slimák. „Ty mlč a odpovedaj na otázky!“ „Dobre, mohli by ste sa ma teda spýtať, ako sa mám.“ „Netáraj hlúposti, radšej mi povedz, akého si pohlavia.“ „Ako kedy.“ „Aké ako kedy?“ „Niekedy som mužského, niekedy ženského. A sú dni, keď som aj ženského, aj mužského pohlavia.“ „Ako to? Hádam nie si ty ten... rozumieš mi?“ „Nie. Ja som obojpohlavný.“ „Obojpohlavný, obojpohlavný, povedz radšej labilný charakter, ktorý nevie, čo chce.“ „Viem, čo chcem.“ Čo?“ „Chcem prejsť cez hranice a vy ma tu zdržiavate...“ „Ako stojíš s peniazmi?“ „My slimáky ležíme a nestojíme.“ „Dobre, ako teda ležíš s peniazmi?“ „S peniazmi neležím nijako, ale s ovcami na lúke sa mi leží celkom dobre.“ „Dosť, dlho si robil zo seba blázna a teraz sa pozrieme, čo máš v tom dome.“ Colník sa celou silou zaprel do domčeka a oddelil ho od slimáka. „Pozrime sa! Naozaj tam nič nemáš!“ Colník domček zabavil, a slimáka po dlhom naťahovaní pustil. Tak vznikol prvý slimák bez domčeka – bezdomovec alebo takzvaný slizovec, ktorý neustále plače za svojím domčekom, a preto zanecháva za sebou striebristé slzičky.

*****
V dome bzučí podráždenie. Juca, samozrejme, zase Juca. Zavýja v kuchyni ako meluzína. Prečo mám vždy umývať riad ja? Čo som slúžka? Zavýja tak sústavne, odkedy ramenatý basketbalista odprevádza namiesto nej Elinku Bihárovú. Matka ju tíši, vie o basketbalistovi, trochu Jucu ľutuje: Nekrič, hlúpa, vieš, že otcovi treba pokoj! Juca nechce súcit, a pokoj už vôbec nie. Najradšej by všetkým zatriasla, aby sa celý svet rúcal. Svet sa však otáča akoby nič a Juca aspoň rinčí taniermi, rajnice búchajú do kredenca ako hnev nebies. Otec sa snaží čítať. Je skvelý, iba unavený celodenným elánom, troma poradami, dvesto telefonátmi a svojou štyridsiatkou. Skrýva sa do štatistickej ročenky ako do škatule. Z kuchyne však plecháčmi bubnuje urazená Jucina hrdosť, jej vysokofrekvenčný hlas prepichuje uši: Celkom si zničím ruky. Pozri na môj necht! Nastrčí matke zahrotený pazúr, nalakovaný perleťovým striebrom, ale to už otec zodvihne vrchnák svojej škatule, vstane a zakričí: Ženská, ak neprestaneš, vlastnoručne ti tie pazúry ohobľujem! Je skvelý, ale predsa mu jej červeň na nechtoch, jej kúdeľ, stočená od čudného hniezda na hlave, jej úprimnosť, ťažko rozpoznateľná od cynizmu, hýbu žlčou. Juca, ochotná odviazať peklo, sa nevzdá, matka robí – pst, pst, otec buchne ročenkou. Igor s nahrotenými ušami doteraz predstieral nezúčastnenosť, študoval vodstvo Afriky, strúhal ceruzu a s napoleonskou zručnosťou robil desať vecí naraz. Igor má pätnásť rokov. Je to vek – kohútí hrebeň, vždy pripravený seknúť, ruvať sa do krvi len tak. Striehne na vypäté situácie ako dramatický autor. Počká si, až Juci dôjde dych, a do okamihu ticha zaborí svoj barytón, kedy-tedy kvíkajúci ako gajdy: Viete o tom, že budete mať syna záhradníka? Otec sa spýta: Čo si bez teba počnú naše aerolínie? Igor sa vážne roztrpčí: To som si nevymyslel! To je nariadenie! – Jeho barytón poskakuje ako zátka vo vode. Zebu to oznámil. Vyučíme sa za záhradníkov a  po maturite budeme rozvážať hnoj. Hnoj? – začuduje sa matka a otec prehovorí: Vysyp tú svoju novinu! – Chce potiahnuť syna za hrivu, no hrivy už niet. Iba taký kratulinký ježko. Vyučíme sa za záhradníkov, vysvetľuje Igor, s maturitným vysvedčením dostaneme výučný list. Kto sa nedostane na vysokú, bude voziť hnoj. – „Hnoj“ vysloví opovržlivo a tak dôrazne, že po izbe zapáchne maštaľou. Škandál, čo? Otec vie, že slovo „škandál“ nemá chlapec zo seba. Bol si u Valovičov, pravda? Igor musí obdivovať jeho jasnozrivosť. Otec sa vystrie a povie: Hovorilo sa, že budete chodiť na strojárinu? Veď práve, hucká Igor. – Sľuby sa sľubujú a blázni veria profákom. Vzbúrili sme sa, celá trieda. Prehodili to, akési nariadenia, a všetci budeme záhradníci. Smrdieť hnojom! Čo máš stále s tým hnojom? – spýta sa mama. Starý otec by ti povedal: preležaná kopa hnoja je hodná zlata, môj milý. Tá nesmrdí, ale vonia! Otec zapne rádio, dávajú na truc rozhovor s družstevníkmi. – Práca ako práca, nezáleží na tom, kde. Igor nedôverčivo žmurká: To myslíš vážne? Čo? Že by ti na tom nesyčalo, keby som sa po matúre ryl v zemi ako krt? Ak budeš mať aj na polroka štvorku z chémie, možno sa tvoj krtičí osud o dva roky priblíži. Ozaj, požičaj mi matematický zošit! Chlapec neochotne vstane, je to otrava, mať uvedomelých rodičov. Rozkvitli tulipány. Na Centrálnom trhovisku, na Hviezdoslavovom námestí, na Slavíne, pri stanici. Tulipány rozkvitli i pod Juciným oblokom. Juca si obzerá tulipány a vzdychá: Aká krása! Bože, aká krása! Igor zavrčí, nemôže to počúvať, Juca si ho nevšíma. Pospevuje si a znova opakuje: Aká krása! Bože, aká krása! Igor si zapchá uši. To je pravé ženské – krása! – viac od nich nečakaj! Nadchýnať sa, to ešte, ale odkiaľ tulipán prišiel, že je stepnou rastlinou, o tom nemajú poňatia. Matka v kuchyni čistí zemiaky, Igor šprtá vodstvo Ameriky a striehne pri obloku. Stráži tulipány. V tom čase vychádza z opravovne odnaproti šofér, ktorý vždy vojde s päťtonovkou do hriadky. Zakráda sa pri obloku, otec sa pýta: Čo je nové v škole? Nič. Čo chémia? Chémia je v poriadku... V tej chvíli Igor skríkne. Päťtonovka zaborí predné tlapy do srsti trávnika. Igor priam cíti chrupčanie cibúľ a vybehne z izby. Skláňa sa nad tulipánmi, s ľútosťou prihŕňa hlinu na čerstvú jazvu hriadky a pyšný otec sa hrdo usmeje.

****
Keď sa motýľ omotýlil, keď sa narodil, neveril vlastným očiam, že je to on. Sadol si na prvú suchú trávičku a nedokázal sa ani pohnúť od údivu. „Poďme, poďme, nečuduj sa, ale ži,“ povedal mu akýsi hlas. „A vari čudovať sa neznamená žiť?“ spýtal sa motýľ. „Samozrejme, že znamená,“ odpovedal neznámy hlas. „Vedieť sa čudovať znamená vnímať život ešte intenzívnejšie. Ty si sa čudoval, kým si bol ešte húsenicou. A okrem toho, že si sa čudoval, mal si veľkú túžbu.“ „A vari túžiť neznamená to isté ako aj žiť?“ spýtal sa motýľ. „Vedieť túžiť znamená preciťovať život ešte silnejšie. A vidíš, motýlik, ty si sa z obyčajnej húsenice stal neobyčajným motýľom iba preto, lebo si si to silno želal. Preto, lebo si o tom dlho sníval.“ „Nie som ešte primalý na lietanie?“ spýtal sa motýľ. „nie, si, motýle sú vždy rovnako veľké. Poďme, skús to. Roztiahni a potom spoj krídla. Uvidíš, ako ťa to vznesie. Krídla sa ti už celkom narovnali, vysušili a spevneli. Do toho, čo sa bojíš? Už máš za sebou jednu štvrtinu svojho života. „Už prešlo toľko času?“ „Čas, ktorý uplynul, nebol taký dlhý, aký krátky je tvoj život. Motýle, ako si aj ty, žijú iba jeden deň.“ „Iba jeden deň?“ zopakoval motýľ v panike, rýchlo zamával krídlami a vzlietol. „Ak mám taký krátky život, musím sa teda ponáhľať žiť. Lenže, ako sa mám ponáhľať žiť, keď nemám poňatia o tom, ako by mal motýľ žiť? Och! Ja neviem žiť, bojím sa.“ „Ako by si nevedel?“ zahriakol ho hlas. „Ty už žiješ. A strach i nevedomosť sú tiež život, práve tak ako čudovanie sa a túžba. Leť, leť ďalej. A ak budeš chcieť, zabudneš na strach, keď pocítiš svoju silu.“ „Keď ja neviem, prečo som prišiel na tento svet a kam mám letieť.“ „Nikto nevie, prečo prišiel na svet. Nevie to ani mravec, ani človek. Ani strom. A predsa, každý robí svoju prácu. Spomeň si, čo si si želal, kým si bol húsenicou.“ „Chcel som lietať.“ „Prečo?“ „Aby som nebol stále na tom istom mieste, aby som obdivoval kvety.“ „No vidíš, to znamená, že si sa narodil preto, aby si nebol stále na tom istom mieste a aby si obdivoval kvety.“ „To znamená, že lietanie a obdivovanie je môj život,“ skonštatoval motýľ a zaletel k lúke plnej kvetov. „Ach, aký je život krásny,“ vzdychol si motýľ, keď zazrel pod sebou množstvo rozkvitnutých voňavých kvetov. „No tak, rozhodni sa pre jeden, o chvíľu bude poludnie,“ pošepol mu neznámy hlas. „Čo? O chvíľu bude poludnie?“ prekvapene skríkol motýľ. „O chvíľu znamená, že som v polovici svojho života a ja som ešte nezačal žiť. Na zemi sa odrazu objavil mrak. „Čo ak oblak zakryje slnko? To by znamenalo, že druhú polovicu života strávim bez svetla, bez žiarivého slnka. To by bolo strašné. Na to nesmiem ani pomyslieť.“ „Ale premýšľanie znamená žiť,“ ozval sa znovu hlas. „Aj tak ti však odporúčam , aby si menej myslel a venoval sa kveto a užíval si ich krásu.“ „To by bolo najlepšie,“ súhlasil motýľ. „Mal by som si vybrať ten najkrajší kvet a venovať mu zvyšok svojho života.“ Jeden červený kvet mu ako prvý padol do oka. Rozhodol sa, že sa naň spustí. Avšak zmenil smer svojho letu, keď zazrel žltý kvet. „Červený kvet je priveľmi nápadný, vyzerá ako čerstvá rana. Žltý sa zdá byť teplejší ako slnko, ktoré si sadlo do trávy.“ Keď sa približoval k žltému kvetu, motýľovi sa zazdalo, že modrý je ešte krajší. „Je v ňom niečo upokojujúce, niečo tajomné. Modrý kvet je ako nebo.“ A len čo sa dotkol modrého kvetu, zmenil smer a zamieril k bielemu kvetu. „Čo je čistejšie ako biely kvet? Ja som biely, kvet je biely. Budeme ako jedno.“ Motýľ sa však nezastavil ani na bielom kvete. Na to, aby sa rozhodol pre jeden kvet, tu bolo priveľa krásnych kvetov. A preto lietal cik – cak. Keď už preletel polovicu lúky, oblak zakryl slnko. Bez slnka boli kvety menej krásne a tak bol výber ešte ťažší. Čoskoro slnko zašlo za hory. Motýľ vedel, že nadišiel jeho koniec. Zletel na suchú trávu a smutne si vzdychol. „Nevzdychaj, to ešte nie je všetko,“ znovu sa ozval neznámy hlas. „Aj smútok znamená život.“ Motýľ akoby už ani nepočul, čo hlas hovorí. Myslel na to, žeby bolo dobré byť znovu húsenicou a celé dni sa kolísať na tom istom konári. „Keď budem znovu motýľom a vyjde slnko, sadnem si na biely kvet.“

*****
Malému Peťkovi sa prihodilo čosi nezvyčajné : na narodeniny dostal dvoch rovnakých medvedíkov. Jedného od starej mamy a druhého od strýka Frica. „Jedného môžeš vymeniť,“ povedala mu mama. „To teda nie! Jedného macka podarujem chlapcovi, ktorý je rovnako starý ako ja.“ „Ako sa volá ten chlapec a kde býva?“ „Neviem ako sa volá. A býva… býva…“ Peťko pozrel na mamu, potom na otca, obrátil sa k stene, na ktorej visela veľká mapa a povedal : „Tu býva!“ „To je uprostred Indie,“ povedal otec. „Ako sa macko dostane do Indie?“ Peťko premýšľal. Niečo mu zišlo na um. „Sú lode, ktoré plávajú do Indie?“ spýtal sa. „Samozrejme,“ povedal otec. „Tak poprosíme niektorého kapitána, aby vzal so sebou nášho macka.“ Peťko šiel s otcom do prístavu. Vypytovali sa námorníkov a jeden im ukázal loď, ktorá čoskoro odpláva do Indie. „Dobrý deň, pán kapitán,“ povedal Peťkov otec. „Môj syn by rád poslal tohoto macka nejakému chlapcovi do Indie. Nemohli by ste ho vziať so sebou?“ „Macka alebo chlapca?“ spýtal sa kapitán. „Macka. Chlapca si tu zatiaľ ponecháme.“ Kapitán im povedal, že macka s radosťou vezme so sebou. Potom im porozprával, že aj on má doma v Indii malého synčeka. Spýtal sa, či by nemohol dať macka jemu. Peťko premýšľal a spýtal sa : „To je tvoja loď?“ „Áno, to je moja loď.“ „Tak potom si bohatý. Môžeš kúpiť synovi macka aj sám. Ja ho chcem darovať chlapcovi, čo nie je bohatý. Taký macka nemá a ani nebude mať, ak mu ho nepošlem.“ „Dobre,“ povedal kapitán, „v Indii je veľa chudobných chlapcov.“ Opýtal sa Peťka na jeho meno a adresu a potom chlapec s otcom odišli domov. Ubehlo veľa času a Peťko už prestal myslieť na macka a chlapca v Indii. Potom prišli Vianoce! Hodinu pred štedrovečernou večerou zacengal zvonček. Vonku stál indický kapitán – priniesol balíček pre Peťka. Bol v ňom list, ktorý musel preložiť, lebo bol napísaný po indicky: Milý Peťko! Dostal som Tvoj darček a veľmi Ti zaň ďakujem. Posielam Ti hlinenú nádobu s ryžou. Dobrú chuť. Nádobu zhotovil môj otec. Je hrnčiar. Okrem toho ti posielam reťaz z pestrých pierok. Sám som ju uplietol. U nás žije veľa vtákov s takým perím. Pozdravuje Ťa Tvoj priateľ Sadlus.